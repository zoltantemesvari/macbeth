
# Első Felvonás
## Első szín: egy kihalt hely
### Első boszorka:
Mikor jövünk megint össze hárman    
Mennydörgésben, esőben vagy villámlásban?
### Második boszorka:
Mikor a tumultus alábbhagy,     
Mikor a csata abbamarad,    
Amit egyik elveszett,    
A másik megnyerte!
### Harmadik boszorka:
Az még naplemente előtt lesz!
### Első boszorka:
De hol?
## Második boszorka:
A lápnál.
## Harmadik boszorka:
Ott találkozunk Macbeth-tel!
## Első boszorka:
Ott leszek, Fekete Macska!
### Második boszorka:
Varangy is!
### Harmadik boszorka:
Alig várom!
### Mindannyian:
A szar is szép, a szép is szar
Ködbe tűnünk mind hamar!

*Eltűnnek*

## Második szín. Forres melletti tábor

*Kürt szól. Belép DUNCAN (a király), MALCOLM, DONALBAIN és LENNOX kisérőkkel, ahol találkoznak egy verző hadnaggyal*

### DUNCAN:
Ki ez a sebesült? Úgy tűnik, ő talán beszámolhat
a felkelés helyzetéről.
### MALCOLM
Ez a hadnagy kiváló katonaként harcolt és kiszabadított a fogságból.
Köszönöm, bátor bajtárs!
Mondd el a királynak, hogy hagytad ott a csatát?
### Hadnagy
Kétes volt a kimenetel;
Mint a két kimerült úszó, kik összekapaszkodva egymást fujtják meg.
A kegyetlen Macdonwald -- igazi sokszorosan aljas természetű felkelő -- 
Hebridák felől nyomult bakákkal és dárdásaival;
Egy darabig úgy tűnt, a Szerencse, mint ribanc mosolyg a lázadóra, de mind hiába:
Bátor Macbeth (ó hogy illik rá e név!), megfricskázva Fortunát,
Véresen gőzölgő kardjával rájuk rontott,
Rettenhetetlenként vágott rendet az ellenben,
Míg elérte azt a nyomorultat nemsokára;
Nem köszönt és és nem hibázott,
Macdownwald hasát felvágta,
És fejét feltűzte a vár fokára!
### DUNCAN
Ó nemes rokon! Micsoda hős!
### Hadnagy
Mikor a bátortalan napot sötétíti
Vihar és mennydörgés, melyben hajók vesznek el,
Mint a tavasz, mely úgy tűnik, enyhülést hoz, de
Csak gyászt duzzaszt. Jól jegyezd meg, Skócia királya:
Nemsokkal azután, hogy e bátor sereg
Megfutamította mind a gyalogbakát
A norvég király új felfegyverzett csapattal
Kezdett friss támadást.
### DUNCAN
Megfélemlítette ez kapitányainkat, Macbethet és Banquot?
### Hadnagy
Igen,
Mint sast a veréb vagy oroszlánt a nyúl!
Megmondom a frankót: mint a kétszer töltött ágyú,
Úgy rontottak megduplázott erővel a ellenségre:
Vérfürdőt akartak vagy egy új Golgotát?
Nem tudhatom.
Mindjárt elájulok, sebeim ellátatlanok.
### DUNCAN
Becsületes minden szavad úgy mind sebed. Vigyétek már orvoshoz!
*Kikísérik a Hadnagyot*
Ki jön itt?

*Belép ROSS*

### MALCOLM
A nemes vitéz Ross grófja.
### LENNOX
Nézd mily furcsán csillog a szeme
Ez különös dolgok hírnöke!
### ROSS
Isten áldja a királyt!
### DUNCAN
Honnan jössz, vitéz gróf?
### ROSS
Fife-ból, királyom;
Ahol a norvég zászlók sötétítik az eget.
Szörnyű sok a norvég, akiket az a megátalkodott
Áruló segít: Cawdor grófja kezdett komor konfliktusba,
Amíg Bellona vőlegénye, Macbeth, talpig vasban szembeszállt vele:
Szemtől szembe, kard ki kard,
És a végén megtörve Cawdor önbizalmát,
A győzelmünket elhozta!
### DUNCAN
Micsoda boldogság!
### ROSS
Namármost
Békét óhajt Sweno, a norvég király
De még az embereit sem engedjük eltemetni,
Amíg nekünk Saint Colme's inch-nél
Tízezer dollárt nem perkál.
### DUNCAN
Cawdor grófja soha többé nem keresztezi tervünk:
Menj és hirdesd, hogy kivégezzük!
Címe és birtoka Machbethre száll.
### ROSS
Meglesz, Uram.
### DUNCAN
Amit Cawdor elvesztett, Nemes Macbeth mindent megnyert!

*Mindenki el*

## Harmadik szín. Forres melletti mocsár.
*Mennydörgés közepette belép a három boszorka*

### Első Boszorka
Hol voltál, nővérkém?
### Második Boszorka
Ártányt áldoztam.
### Harmadik Noszorka
És te, húgocskám?
### Első Boszorka
A tengerész neje gesztenyét
Csámcsogott és nyammogott:
Én meg kértem: 'Adjál már'
'Tűzz innen el, boszorka!' - kiáltott a nagyseggű lotyó.
Férje, a 'Tigris' bárka kapitánya, kinek célja Aleppo:
Valami csotrogányon vitorlázok oda,
Mint a patkány, kinek nincsen farka
Szét lesz baszva, szét lesz baszva!
### Második Boszorka
Adok egy kis szélvihart!
### Első Boszorka
Nagyon kedves.
### Harmadik Boszorka
Nesze, még egy befújás!
### Első Boszorka
Én meg gyűjtögetem a szelet,
Hogy szétfújják az összes helyet
A térképen, minden kikötőt és öblet,
Ahol ez a hajós kiköthet!
Kiszárítom ezt a bénát,
Mint paraszt a szénát,
Kipeckelem szemhéját,
Hogy álom ne érje soha,
Nyomorult zombi lesz az ostoba!
Hánykolódhat a habokon,
Nyolcvanegy hosszú éjen át.
El nem süllyesztem bárkáját,
De örülhet, hogy megmenti az irháját.
Nézd, mim van!
### Második Boszorka
Mutasd, mutasd már!
### Első Boszorka
Tengerész ujját szereztem,
Ki hajótörést szenvedett
Hazafelé menetben.

*Dobszó hallatszik*

### Harmadik Boszorka
Dobok! Dobok! Macbethék közelednek!
### Mindannyian
Fura nőcik, félvilági lények
Körbe járnak kéz a kézben,
Hármat neked és hármat nekem
És még hármat, hogy kilenc legyen.
Állj! A varázskör már készen!

*Belép MACBETH és BANQUO*

### MACBETH
Hogy lehet egy nap egyszerre szép és szar?
### BANQUO
Messzire van Forres még?
És mik ezek itt
Rozoga és vad ruhába öltözött
Marslakók? Vagy ördögök?
Éltek ti egyáltalán?
Mintha értenétek, amit mondok,
Vékony ajkotokra tapasztott rücskös ujjatok
Sugallná, hogy nők vagytok
De nem illik a képbe a szakállatok...
### MACBETH
Beszéljetek, ha tudtok! Kik vagytok?
### Első Boszorka
Éljen, Macbeth! Üdv néked, Glamis grófja!
### Második Boszorka
Éljen, Macbeth! Üdv néked, Cawdor grófja!
### Harmadik Boszorka
Éljen, Macbeth! Király leszel ezután!
### BANQUO
Jóuram, miért rezzensz? Miért félsz attól, mi
Ily szépen szól?
Az igazat mondjátok, milyen fantasztikus
Teremtmények vagytok?
Nemes barátomat oly kegyesen üdvözlitek,
Neki új grófi és nagy királyi címet jósoltok
Hogy szinte beleréved...Hozzám pedig nem is szóltok.
Ha látjátok az idővetést,
Melyik mag nő majd, mondjátok!
Beszéljetek tehát hozzám,
Én nem félem haragotok, de
Nem is kérek szívességet!
### Első Boszorka
Üdv!
### Második Boszorka
Üdv!
### Harmadik Boszorka
Üdv!
### Első Boszorka
Macbeth-hez nem fogható, mégis nagyszerűbb.
### Második Boszorka
Nem oly boldog, és mégis sokkal boldogabb.
### Harmadik Boszorka
Királyokat nemzel, bár magad soha nem leszel:
Éljen soká, Macbeth és Banquo!
### Első Boszorka
Banquo és Macbeth, éljenek!
### MACBETH
Várjatok még, fura lények, mondjátok még:
Apám révén Glamis grófja lettem, tudom,
De hogy jön ide Cawdor? Cawdor grófja él és virul, vagyonos és sikeres;
Királyi aspirációim pedig végképp nincsenek.
Mondjátok, honnan vettétek ezt a különös információt?
Hogyhogy pont ezen a kurva lápon
Hozzátok elénk ezt a próféciót?
Követelem, hogy beszéljetek!

*A boszorkányok eltűnnek*

### BANQUO
Ahogy a víz habzik, ezek olyan földbuborékok lettek...
De hová tűnhettek?
### MACBETH
Úgy látszik, beleolvadtak a légbe'
Ahogy lélegzet oszlik el a szélbe'
Bárcsak maradtak volna még!
### BANQUO
Tényleg megtörtént, amit láttunk?
Vagy valamit beszedtünk,
Amitől elment az eszünk?
### MACBETH
Gyermekeid királyok lesznek...
### BANQUO
Te leszel király!
### MACBETH
Ja, meg Cawdor grófja is...nem úgy mondták?
### BANQUO
Pont ezekkel a szavakkal...De ki van itt?

*ROSS és ANGUS belép*

### ROSS
A király örömmel vette sikereid hírét, Macbeth!
És mióta azt is megtudta, milyen személyes szereped volt
A felkelők elleni harcban, egyik ámulatból a másikba esik
És bőven pazarolja rád dícséreteit.
Ott lát téged a masszív norvég harcvonalban,
Ahogy rettenhetetlen terminátorként tombolsz.
Lába elé jégeső gyanánt zúdult a sok üzenet,
Mely mind a Te dicsőségedet zengi:
Macbeth, a királyság-megmentő!
### ANGUS
Jöttünk, hogy átadjuk
Király Urunk köszönetét,
Küldtek, hogy színe elé kísérjünk,
Ahol megkapod méltó jutalmad!
### ROSS
Te megérdemelted a legnagyobb dicsőséget:
A király parancsára Cawdor grófságát is!
Így hát, éljen a vitéz gróf! Már ez a cím is tiéd.
### BANQUO
Mi a franc...Lehet, hogy gonosz lénynek igaza lett?
### MACBETH:
Cawdor grófja még él, miért öltöztetsz engem
Kölcsöngúnyába?
### ANGUS:
A néhai gróf él még;
Bár súlyos ítélet nyomasztja lelkét
Amit megérdemelten fog kilehelni.
Hogy norvégokkal szövetkezett, vagy a lázadókat
Segítette és pénzelte titokban, esetleg mindkettőben
Vétkes ez az országnyomorító, nem tudhatom;
De beismert hazaárulása végül
Vesztére lett.
### MACHBETH:
(*Félre*) Glamis, és Cawdor grófja! És még hátra van a java!
*ROSS-hoz és ANGUS-hoz fordulva*
Köszönöm fáradalmaitokat.
*BANQUO-hoz*
Ezek után nem hiszed, hogy gyermekeid királyok lesznek?
Hiszen ezt jósolták azok, kik nekem megmondták előre,
Hogy én leszek Cawdor grófja...
### BANQUO:
Lehet, hogy ez a betalált jóslat
Téged gerjeszt fel a trónra, a grófi cím mellett...
Különös ez:
Sokszor a sötét erők igazat mondva,
Ószinte semmiségekkel nyernek meg minket, de közben
Súlyos következmények mocsarába rántanak.
Testvéreim, egy szó: imádkozom értetek!
### MACBETH:
(*félre*) Két igazság hangzott itt el,
Mint a divatos királydráma vidám előszava.
-- Köszönöm, uraim.
*félre*
Nem lehet gonosz, de jó sem:
Ha gonosz: Miért hozta volna a megérdemelt sikert,
igazság képében? Én vagy Cawdor grófja:
Ha pedig jó: miért nem hagy nyugodni a gondolat,
A szörnyű kép, melytől a szőr feláll a hátamon és
Természetellenesen dobogva mellkasomból
Kiugrik a szívem?
Megdöbbent tudatom mélyén parázslik a gyanú,
Hogy ahogy volt, már semmi sem lesz úgy...
### BANQUO
Nézzétek, társunk milyen elragadtatott...
### MACBETH
(*Félre*)
Nos, ha a végzet királyt akar belőlem, akkor meg is fog koronázni,
Nekem nem kell semmit csinálni.
### BANQUO
Új borzalmak várnak rá,
Mint fura cuccaink, amik segítség nélkül
Nem is passzolnak ránk.
### MACBETH
(*Félre*)
Jöjjön, aminek jönnie kell,
Egyszer még a legdurvább nap is
Elszelel!
### BANQUO
Nemes Macbeth, mi maradunk szolgálatodra!
### MACBETH
Már nehezebben emlékezem, hogy zsibbadt agyam erőltetem, 
Szíves szolgálataitok és fáradalmaitok friss elmémbe feljegyzem
Hű társaim, hogy minden áldott nap rátok emlékeztetessen!
Gyerünk a királyhoz!
Gondoljuk át, mi esett meg velünk és
Miután mérlegeltük mindent, beszéljük egymással
Tiszta szívvel mégegyszer.
### BANQUO
Nagy örömmel!
### MACBETH
Ennyit erről. Induljunk hát, barátaim!

*Kimennek*

## IV. szín. A palota Forresben.

*Kürtszó. Belép a Király (Duncan), Malcolm, Donalbain, Lennox és a kísérők.*

### DUNCAN
Kivégezték már Cawdort? Visszatértek már a megbízottak?
### MALCOLM
Nem jöttek még, nagyuram, de beszéltem
Eggyel, aki látta meghalni. Mesélte, hogy Cawdor őszintén
Bevallotta a hazaárulást, őfelségéhez kegyelemért
Folyamodott és mély megbánást tanusított.
Jobban illett hozzá a halál, mint az élet,
Úgy halt meg, mint ki végben azt tanulja
Hogy dobja el drága éltét, mintha értéktelen kacat volna.
### DUNCAN
Nem lehet az arcból kiolvasni mit gondol az elme:
Úriember volt, és én mennyire megbíztam benne!

*Macbeth, BANQUO, ROSS és ANGUS lépnek be*

Ó legdrágább rokon!
A hálátlanság bűne terhelt: téged még a
gyorsszárnyú fizetség is alig érhet utol!
Ha kevesebb érdemed lenne, könnyebben mérném
A hála és jutalom mennyiségét!
De így csak annyit mondhatok:
Sokkal többet érdelmelsz, mint amit én adhatok!
### MACBETH
A lojális szolgálattal én tartozom, ez a dolgom:
Nem kerül az semmibe.
Felséged dolga csak fogadni, ahogy
A trónt és hazát szolgáljuk:
Amit kell, megtesszük,
Mi a hazafiak, minden hűbéresed,
Biztosítsuk élted és becsületed.
### DUNCAN
Hadd öleljelek:
Jó földbe ültetlek majd és azon munkálkodom,
Hogy mielőbb virágba borulj.
Vitéz Banquo,
Sem tetteid, sem érdemeid nem kevesebbek;
Tudják meg, hogy ugyanúgy vagy kedvemre,
Hát téged is hadd szorítsalak keblemre.
### BANQUO
Ha beérek mint kalász,
Mind tiéd az aratás.
### DUNCAN
Túláradnak az örömkönnyek,
Közéjük bánatcseppek vegyülnek:
Fiak, komák és grófok,
És ti mind ki legközelebb ülnek,
Tudjátok, hogy örökösöm
Elsőszülött fiam, Malcolm
Kinek mától legyen neve:
Cumberland Hercege!
Ez a kitüntetés nemcsak az övé,
Nemes csillagként mindenkire ragyog,
Ki megérdemli nagyon.
Most pedig irány a várad, Macbeth,
Ezt meg kell ünnepelnünk!
### MACBETH
Innen már az én dolgom, nem terhellek:
Hadd legyek én, ki előbb ujságolom nejemnek
Érkezésed örömhírét!
Engedelmeddel, távoznék.
### DUNCAN
Nemes Cawdorom!
### MACBETH
(*félre*) Cumberland Hercege...ez olyan akadály,
Mit át kell ugorjak, vagy elbukom,
Csillagok, pislogjatok, ne lássátok ahogy
Sötét vágyaim elveszik eszem,
Szemem fél, hogy meglátja, mit tesz majd a kezem!

*Kimegy*

## V. FELVONÁS. Inverness - Macbeth vára.

*Belép Macbethné egy levelet olvasva*

### Macbethné
'...Sikerem napján botlottam a lényekbe, és
Elég egyértelművé vált, hogy nem halandó tudásával
Bírnak. Égtem a vágytól, hogy kikérdezzem őket
De köddé váltak és eltűntek.
A csodától megdöbbenve ott álltam, mikor a király követei
Érkeztek és "Cawdor grófjaként" köszöntöttek.
Ami durva: pont ezzel a címmel éljeneztek előtte ezek a fura 
másvilági szerzetek és utána még azt is mondták:
"Éljen a jövendő király!"
Gondoltam, jobb, ha ezt megosztom veled,
Én legkedvesebb és legnagyszerűbb partnerem,
Te sem feledd kivenni a részed az örömből,
Hogy micsoda fényes jövő dörömböl.
Ezen jóslaton töprengj el a viszontlátásig!'

Glamis címe után most még Cawdort is megkaptad,
Úgy lesz, ahogy jósolták, de mégis:
Attól tartok, hogy szívélyesség nektárjával van tele a fejed
És bár nincs ambíció híján a természeted,
De semmi fifika nem szorult beléje.
Nagyra vágysz, de szentelt úton kívánod megszerezni,
Nem tudnál csalni, de mégse tudnál tisztán nyerni.
Macbeth, rád szabták e idézetet:
'Tedd meg, amit meg kell tenni,
És ha félsz, hát félve tedd,
Különben sosem tudod meg, mi lesz!'
Jer hát, kedvesem,
Hadd vértezzem lelkedet,
Felvágott nyelvemmel
Hadd űzzem el kételyed,
Hogy biztosan elvidd a jackpotot,
Ha már a sors és a démonok
A Koronával megdobott!

*Belép egy hírvivő*

### Hírvivő
Ma este érkezik a Király!

### Macbethné
Ne beszélj sületlenségeket:
Nem uraddal együtt jön?
Őgrófsága szólt volna előre, hogy készüljek.

### Hírvivő
Így van, úrnőm, a gróf úr is érkezik:
Egyik szolga előzte meg
És majdnem kipurcant,
Úgy kifulladt,
Hogy minél előbb átadja az üzenetet.

### Macbethné
Lásd el őt mindennel, fontos hírt közölt!

*A Hírvivő elmegy*

Rekedten károgva üdvözli a királyt
A halálhozó vészmadár,
Ahogy kapunkon belép;
Gyertek, ti gyilkos gondolaton
Élősködő szellemek,
Irtsátok ki az emberséget,
Ami még bennem megrekedt,
Itasson át tetőtöl talpig
Brutális kegyetlen nedvetek;
Sűrítsétek be a vérem,
Blokkoljátok a szánalom útjait,
Hogy egy cseppnyi megbánásba
Se fulladjanak céljaim.
Semhogy rés nőjön
A szándék és a cél között!
Gyertek, ti öldöklő papok
Adok nektek anyatejet,
Epe helyett,
Megszoptatlak benneteket!
Bárhol is legyetek,
Láthatatlan, rontó démonok!
Gyere te is, te sűrű éj,
Telj meg fojtó pokolfüsttel,
Hogy tőröm ne lássa a sebet, mit ejt,
És a sötét paplanon át még
Az angyalok se kukkoljanak,
Ne mondhassák: "Hé. mit csinálsz ott, te alak?".

*Belép Macbeth*

Nagy Glamis! Vitéz Cawdor!
És a nemsokára még mindkettőnél is nagyobb!
Leveled teljesen elszakított
Az uncsi jelentől és csontjaimban érzem, hogy
Jövő szinte itt van!

### MACBETH
Drága szerelmem,
Duncan ma este érkezik!
### Macbethné
És meddig marad?
### MACBETH
Holnapig, terve szerint.
### Macbethné
Ó, hol van az a nap,
Talán sosem jön el!
Drága grófom, arcod nyitott könyv
Melyből egyből kiolvasható,
Ha valami nem kóser: ezért
Vesd be sármod és
Szemed, nyelved és karod
Ártatlan ibolyaként
Őszintén üdvözölje a királyt,
De belül ravasz kígyó legyél!
A vendéget méltón kell fogadnunk,
Az éjjeli biznisz viszont az én reszortom;
Így biztosan mindörökre reánk száll
A hatalom és a korlátlan uralom!
### MACBETH
Na, ezt még megbeszéljük.
### Macbethné
Te csak nyugodt légy,
Ne feledd, a félelem 
Nem jó tanácsadó.
A többit bízd csak rám!

*Elmennek*

## VI. szín. Macbeth vára előtt.

*Dudások és fáklyások. Belép a KIRÁLY (DUNCAN),
MALCOLM, DONALBAIN, BANQUO, LENNOX, MACDUFF,
ROSS, ANGUS és kísérők*

### DUNCAN
Ez a vár remek fekvésű;
Harapni lehet itt a levegőt, mely
Selymesen simogatja érzékeink!
### BANQUO
A nyári vendég, az amúgy templomfalon lakó
Fecske is kedveli ezt a várat,
Nem is tapasztaná fészkét ide,
Ha a mennyei lég nem lenne ily illatos e helyen,
Nincs oly beugró, kiszögellés vagy párkány,
Ahová nem rakná szívesen e madár ágyát,
E sárbölcsőt ahol, megfigyeltem,
Mennyire szeret sürgölődni és költeni.
Oly pompás itt a levegő!

*Belép Macbethné*

### DUNCAN
Nicsak, becses háziasszonyunk!
Néha már terhes nekünk az sok kedvesség, ami körülvesz,
Persze azért nem panaszkodunk.
Erőfeszítéseid Isten fogja meghálálni!
### Macbethné
Minden tettünk még duplázva vagy triplázva is
Csak szerény, primitív és méltatlan igyekezet
Oly hatalmas megtiszteltés szolgálatára
Amellyel Felséged tölti be házunkat:
Régi és új méltóságaink dacára,
Csupán alázatos szolgáid maradunk.
### DUNCAN
Itt van hát Cawdor grófja?
Nyomában jöttünk és azt reméltük,
Utolérjük, de ő kitűnő lovas:
Éles eszű nagy szerelme
Miatt vágtatott haza.
Szép nemes asszonyom,
Megszállnánk ma estére!
### Macbethné
Mind Téged szolgálunk,
Hogy Felséged kényelme meglegyen:
Itt minden ami, a miénk,
Az a Felségedé!
### DUNCAN
Add kezed és vezess a grófhoz:
Igencsak kedveljük őt,
És jövőben is kegyelni szándékozzuk.
Szabad lesz, asszonyom?

## VII. Felvonás. Macbeth vára.

*Dudások és fáklyások. A főkomornyik és a tálalószolgák átsietnek a színpadon a vacsoraszervizzel. Aztán belép MACBETH.*

### MACBETH
Hogy ha már meg kell tenni,
Jobb lesz akkor iparkodni:
Ha a merénylet következményei
Nem lennének messzemenőek, és a
Király sikeres kimúlása
okozta hullámok megtörnének
A jelenidő partján, talán
Még a poklot is kockáztatnám.
De így is elítéltetünk,
És e véres tettünk lehet végzetünk:
Királyként mi is megöletünk...
Az isteni igazságszolgáltatás
Gondoskodik róla,
Hogy saját méregpoharunkból igyunk.
A király triplán bízik bennem:
Nemcsak felesküdött hűbéres és rokon,
De persze még házigazda is vagyok,
Kinek a gyikolászás helyett
Védenie kéne ezt a helyet.
Nem is beszélve arról,
Hogy Duncan oly szelíd, jámbor lélek,
Olyan tiszta szívű uralkodó,
Hogy erényeit angyali harsonák
Kürtölik majd szerteszét
Szörnyű elmúlása után.
És a sajnálatos, borzalmas tett hírét,
Szélsebes mennybéli kerubok serege,
Mint tucatnyi cuki pucér szárnyas újszülött
Spriccelné mindenkire,
Hogy szem nem maradna szárazon.
Ösztökélni kéne gyilkos szándékom,
Érzem, ambícióm beérik nemsokára
Csak nehogy átessek a ló túloldalára...    

*Belép Macbethné*

Nahát! Mi van?
### Macbethné
Mindjárt befejezi a vacsorát: miért jöttél el az asztaltól?
### MACBETH
Talán kérdezte, hol vagyok?
### Macbethné
Szerinted? Hát persze...
### MACBETH
Alighanem jobb lesz ezt az egész
Mocskos bizniszt még most itt abbahagyni:
A király csak nemrég tüntetett ki,
És a csillogó aranymáz, amivel bevont a haza,
Igen hamar lepattogzana!
### Macbethné
Mi történt veled?
Talán királyi ambíciód másnapos lett?
Most kel fel egy átmulatott éj után
És hányingere van attól mit tett?
Hát így szeretsz te engem?
Tán nem szorult beléd elég kurázsi
Hogy megtedd, mire vágysz?
Eldobnád a jól megérdemelt koronát,
Vagy gyávaságból engeded
Hogy az akaratod felülírja a 'Nem merem...'?
Jól jegyezd meg:
Nem lehet egyszerre dugni
És szűznek maradni!
### MACBETH
Hé-hé, ne olyan hevesen!
Én bármit megmerek tenni, amit egy férfi megtehet!
Nincs aki nálam többet merne! Maximum csak kevesen.
### Macbethné
Mégis mi a franc lelt,
Hogy a mi kis vállalkozásunkból kihátrálsz?
Talpig férfi voltál, mikor kezdtük,
Most pedig, ha beleállnál, te lennél a szupermen!
Sem hely, sem idő nem passzolt még,
Most pedig itt az esély:
Most együtt áll az idő és hely,
Hogy igazi férfi legyél!
Anya vagyok, nyilván tudom,
Milyen az, mikor kisdedem
Gyöngéd szeretettel szoptatom.
Mégis, ha én szegtem volna meg
Néked tett ígéretem,
Hiába mosolyogna rám a lelkem:
Egy pillanat alatt tépném ki
Fogatlan szájacskájából a csecset,
És úgy vágnám falhoz, csakúgy nyekken,
Hogy a kis agya szerte freccsen!
### MACBETH
Mi van, ha elbukunk?
### Macbethné
Méghogy elbukunk...!
Ha van vér a pucádban, akkor
Nem bukunk el.
Amikor Duncan már alszik,
-- Márpedig az egész napos lovaglás után könnyen álomba merül --
Két komornyikját én majd jóféle forralt borral elkábítom
Annyira, hogy tudatuk, az elme őre,
Szertefoszlik egy időre
És elvesztik eszméletük:
Mikor majd tajtrészegen hevernek,
Mint két vizihulla,
A gyámoltalan Duncannal
Gyakorlatilag bármit megtehetünk!
Szerintem sikerülhet tervünk
Ha mészárlásunk bűnét
A két mulya őrre kenjük!
### MACBETH
Nem semmi vagy...!
Ilyen acélos erélyű nőnek csak fiúkat szabadna szülni!
Szerinted elhiszik majd, hogy az őrök tették,
Ha a bemázoljuk őket vérrel és saját
Tőreikkel hatjuk végre a tettet?
### Macbethné
Ki merné hinni máshogy, mikor
Felfedezvén a király halálát,
Mi jajveszékelve siratjuk gyászát?
### MACBETH
Rendben, meggyőztél.
Felajzottam minden porcikám erre a szörnyű tettre.
Na, induljon a színjáték, menjünk!
Hamis mosolyunk rejtse el csalárd szívünk.

*Vége az első felvonásnak*










































