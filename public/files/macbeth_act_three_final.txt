## Harmadik felvonás
### Első szín. Forres. A palota.
*Belép BANQUO*

### BANQUO
Mindent megkaptál, mit a bizarr nők igértek:
Glamis után Cawdort és a trónt - bár ezt alighanem
Utálatos csalással - de végül arra ítéltek,
Hogy vérvonalad fiaid ne vigyék tovább,
De magam legyek a uralkodóház gyökere,
Az én utódom legyen a jövendő király.
Miért ne ébrehetne bennem is remény, hiszen a
Próféciák, melyek néked, Macbeth,
Oly fényes sikereket hoztak,
Nekem is virágzó jövőt jósoltak.
De most jobb lesz kussolni, mert jönnek...

*Kürtszó, belép MACBETH mint király, Mabethné
királynőként, LENNOX, ROSS, urak és kísérők.*

### MACBETH
Íme a díszvendégünk!
### Macbethné
Hogy is hagyhatnánk ki őt!
Nagyfokú bárdolatlanság volna,
És fájó hiány a nagyszerű lakomán!
### MACBETH
Banquo, jelenlétedhez ragaszkodunk
A ma esti udvari vacsorán!
### BANQUO
Felséged akarata szent:
Kötelességem megbonthatatlan csomó,
Mely mindörökre hozzád köt.
### MACBETH
Lovagolni készülsz?
### BANQUO
Engedelmeddel, jóuram.
### MACBETH
Bölcs és magvas javaslataidnak
Igencsak hasznát vennénk a mai tanácskozáson,
De sebaj, majd a holnapin!
Messze mész?
### BANQUO
Csak olyan messze, nagyuram, hogy napnyugta előtt
Mindeképp visszaérjek: de ha elfáradna ménem,
Az estétől egy-két sötét órát kölcsön kell majd kérnem.
### MACBETH
A lakomát le ne késd!
### BANQUO
Semmiképp, felséges uram, semmiképp!
### MACBETH
Azt halljuk, hogy gyilkos öccseink Angliában és
Az Íreknél húzták meg magukat és apjuk kegyetlen meggyilkolását
Nem ismerik el, ámde nem átallanak groteszk kitalációkat terjeszteni.
De erről inkább holnap, mikor is az államügyeknek
Szenteljük minden figyelmünket.
Nyergelj hát! Fiad elkísér?
### BANQUO
Igen, felséges uram, már mennünk is kell.
### MACBETH
Remélem, lovaid gyorsak és nem botolnak, mert rájuk bízlak! Isten veled!

*BANQUO kimegy*

Este hétig mindenki a maga ura, idejével rendelkezhet,
Hogy nagyobb legyen a viszontlátás öröme, amikor összegyűlünk újra.
Mi is visszavonulunk szobánkba, addig is: viszlát!

*Mindenki kimegy, csak egy szolga marad*

Fiacskám, egy szóra! Az emberek már megjöttek?
### Szolga
Igen, felség, várnak a palotakapu előtt.
### MACBETH
Kísérd őket elénk!

*Szolga el*

A korona mit sem ér, ha biztonságunk nem adott,
Banquo veszélyes tüskeként bőr alá hatol,
Királyi ambíciói félelmetesek, és azt hiszem,
Életünkre tör. Okos és acélidegzete rendkívűli
Bátorsággal párosul. Senkitől sem tartok úgy,
Mint tőle. Közelében lelkem befagy, pont,
Mint Marcus Antoniusé, ha Cézár mellette volt.
A fura nőket is leszidta, mikor királynak szólítottak,
És nem tágított, míg neki királyi vérvonalat nem jósoltak.
A koronát fejemre tették, de milyen áron?
Uralkodóházat építhetek álmaimban:
Markolhatom meddő jogarom, amíg egy napon
Kitépi hideg kezemből, valaki, aki nem fiam.
Ha Banquo ivadékai miatt mocskoltam be lelkem,
Ha azért öltem meg a kegyes királyt,
Ha azért került a keserűség méregcseppje
Lelki békém serlegébe, és ezért lett
Örök kárhozatra ítélt szellemem:
Csupán azért, hogy Banquo sarjaiból király legyen!
...Hát nem! Halál, a végső párbajban küzdj meg helyettem!
...Ki van ott?

*Belép a Szolga a két Gyilkossal*

Most pedig őrködj az ajtó előtt, amíg nem szólítunk.

*Szolga ki*

Tegnap beszéltünk, nemdebár?

### Első Gyilkos
Igen, felség.
### MACBETH
Nos hát, gondolkoztatok azon, amit mondtam?
Tudjátok meg, hogy Banquo volt az, ki benneteket
Szerencsétlenségre kárhoztatott,
És nem én, aki ebben ártatlan vagyok.
Ezt nyilvánvalóvá tettem a múltkori
Megbeszélésünk alatt és bizonyítékokat is átadtam,
Miként gáncsolt és csalt meg bennetek, az ügynökeit,
Akikkel ők együttműködtek, és minden egyebet,
Amiből csak egy féleszű elmebeteg
Nem mondaná: ezt csak Banquo tehette meg!
### Első Gyilkos
Igen, nem tetted kétségessé, hogy ő volt.
### MACBETH
De nem ám! De ez még nem minden, tovább mennék,
Ez lenne a témája a mostani találkozónknak.
Tehát olyannyira túlteng bennetek a türelem,
Hogy ezt annyiban hagynátok?
Tán annyira ájtatosak vagytok,
Hogy ezt a jóembert porontyával
Együtt imába foglalnátok?
Pont ezt, ki bennetek sírba dob
És családaitoknak marad a koldusbot?
### Első Gyilkos
Férfiak vagyunk, felség!
### MACBETH
Ó persze, törzskönyvezett férfiak!
Akár a kopók, agarak,
Pásztorkutyák és spánielek,
Szetterek, farkaskutyák és ölebek,
És mindenféle korcsok, miket úgy listáznak,
Hogy mennyire lassúk vagy gyorsak,
Nyugodtak, vadászok vagy csahosak,
Mert erényeik különböztetik csak őket,
Egyébként mind egyformának tűnnek:
A férfiak sem különbek!
Nos, ha férfierény-katalógus
Nem a legalján tanyáztok,
Akkor mondjátok:
Én pedig fontos dolgot bízok rátok,
Amit, ha sikerrel elvégeztek,
Nemcsak annyi lesz ellenségeteknek,
De királyi szívünk sem lesz hálátlan,
Ami mostanság úgyis gyengén kalapál, 
Nincs más gyógyír rá, csak ellenfél-halál!
### Első Gyilkos
Felség, én egy vagyok
Akit a világ már
Többször úgy megrágott és kiköpött,
Mostanra teljesen érzéketlen lettem.
### Második Gyilkos
Én meg a másik, akit a balszerencse
Kékre-zöldre vert,
Katasztrofális életem
Nem ér már egy fabatkát sem.
### MACBETH
Nos, jól tudjátok, hogy Banquo lenne az ellenségetek...
### Első Gyilkos
Tudjuk, nagyuram.
### MACBETH
Az enyém is. Annyira utálom,
Hogy létének minden minutuma
Felér egy-egy tőrdöféssel a szívembe.
És bár hatalmamban állna
Nyíltan megszabadulni tőle,
Hisz elegendő lenne puszta akaratom,
Mégsem tehetem, mert közös barátaink
Szeretét nem kockáztathatom.
Azt, akit én magam nyírok ki,
Majd velük együtt gyászolom.
Ezért szívességetek igazi jótétemény,
Van számos nyomós indokom,
Hogy ezt az ügyet a közvélemény
Előtt titokban tartsam.
### Második Gyilkos
Megtesszük, amit parancsolsz, Felség!
### Első Gyilkos
Akár életünk árán ---

### MACBETH
Látom, maradt még bennetek spiritusz!
Max. egy órán belül megkapjátok az ukászt,
Hogy hol és mikor álljatok lesben,
A tökéletes időzítés igen fontos,
Ma este az ügyet le kell zárnunk,
De kissé távolabb a palotától,
Jobb, ha óvatosak vagyunk.
Tiszta munkát kérek, és ne hagyjunk nyomot:
Vele lesz fia, Fleance:
Számomra veszte ugyanolyan sorsdöntő,
Mint apjáé: a sötét óra
A végzete őt is el kell érje.
Most pedig készülődjetek!
Mindjárt visszatérek.
### Első Gyilkos
Mi készen állunk, uram.
### MACBETH
Hamarosan szólok, maradjatok a közelben.

*Gyilkosok kimennek*

Banquo, neked bevégeztetett!
Hogy lelked felszáll-e a mennybe,
Alighanem kiderül ma este.

*Macbeth kimegy*

## Második szín. Forres. A palota.
*Belép Macbethné és egy szolga*

### Macbethné
Banquo már elhagyta a palotát?
### Szolga
El, asszonyom, ma este tér vissza.
### Macbethné
Üzenem a királynak, hogy pár szót váltanék vele, ha ráér.
### Szolga
Igenis, asszonyom, máris.
### Macbethné
Semmitérő ambíciónk mindent tönkretett,
Lelki nyugalmunkat nem leltük meg,
Pusztításunk csak paranoiát hozott,
Ennél még az áldozatunknak is jobb...

*Macbeth belép*

Mi lelt, uram? Min csüggedsz magadban,
Miért terhel a sok nyomorult gondolat?
Hagyd őket elmúlni, ahogy tárgyuk is halott.
Kár a múlton rágódni,
Ami történt, megtörtént.
### MACBETH
Nem döglött meg a kígyó, amit levágtunk,
Felgyógyul, és feni ellenünk méregfogát,
De inkább sarkából forduljon ki a világ,
Mintsem hogy gyomorideg és lázálmok
Miatt fetrengjünk éjeken át,
Lelki békénk miatt küldtük
Végső útjára a királyt,
Hát nem jobb neki a sír-nyugalom,
Mint nekem tébolyodnom saját kínpadon?
Duncan halott, de buzgó élete
Jutalma kegyelmi álom,
Felszabadította a felségárulás:
Se méreg, se kard, se ellenség,
Se lázadás nem árthat neki ezután.
### Macbethné
Ugyanmár, drága uram, minek ez a morcos ábrázat,
Derűs házigazda légy, aki mindenkit elkápráztat!
### MACBETH
Az leszek, szerelmem, és remélem, te is!
Tüntesd ki Banquot figyelmeddel
És áraszd el bőséges dícséretekkel,
Amíg helyzetünk ilyen ingatag,
Zubogjon a hízelgés-zuhatag!
Muszáj fürdetni becsületünk,
És arcunkkal álcázni szíveink
Igaz természetét.
### Macbethné
Hagyd ezt abba!
### MACBETH
Ó, kedvesem, az én agyam egy skorpiótanya!
Jól tudod, hogy Banquo és fia még él.
### Macbethné
Ők is csak halandók, mint minden teremtmény.
### Macbeth
Igen, az vigasztal, hogy ők sem halhatatlanok;
Örvendj hát: mert mielőtt a denevér elkezdi
Cikkcakkos röptét, még mielőtt a döglégy bágyadt döngéssel
Belezúg az ásító sötét éjszakába,
Szörnyű esemény kerül napvilágra.
### Macbethné
Milyen esemény?
### Macbeth
Jobb, ha nem tudsz róla, galambocskám.,
Majd utólag úgyis örülni fogsz neki.
Jöjj hát, kormos éj, és kösd be
Az irgalmas nap zsenge szemét
És véres varázskezeddel szaggasd szét
A nagy baráti szövetséget,
Ami engem belülről éget!
Ahogy sűrűsödik a szürkület,
Fatetőn gyűlik a varjúsereg:
Ha a napkorong sápadtan lekókad,
Az éj sötét árnyai csak akkor
Serkentik a ragadozókat.
Nem érted tán szavaim?
Még maradj nyugton,
Az aljasság gonoszsággal gyarapodik.
Gyere hát velem.

*Kimennek*

## Harmadik szín. Park a palotától nem messze.

*Belép a három Gyilkos*

### Első Gyilkos
Mégis, ki bízott meg, hogy velünk jöjj?
### Harmadik Gyilkos
Macbeth.
### Második gyilkos
*A harmadik gyilkosra célozva* Ő gyanú felett áll, hiszen ő hozta az infókat,
Hogy pontosan elvégezhessük a dolgunkat.
### Első gyilkos
Akkor várj itt velünk.
Nyugaton még felfénylő néhány napsugár
Kései vándort gyorsabb lépésre ösztökél,
Aki talán így egy fogadót még időben elér.
Közeleg már az is, akire mi várunk.
### Harmadik gyilkos
Csönd! Lódobogást hallok!
### Banquo
*Kivűlről* Világíts ide, hé!
### Második gyilkos
Akkor ez ő lesz,
Mert a többi vacsoravendég
Már a palotában van.
### Első gyilkos
Vezeti a lovait.
### Harmadik gyilkos
Így szokta,
Ahogy mindenki más is:
Az utolsó mérföldön
Gyalog jönnek a palotáig.
### Második gyilkos
Fény, fény!

*Belép Banquo és Fleance egy fáklyával*

### Harmadik gyilkos
Ez ő!
### Első gyilkos
Fekészülni!
### Banquo
Alighanem esni fog...
### Első gyilkos
Hadd hulljon! *Kioltja a fáklyát*

*Megtámadják Banquot*

### Banquo
Árulás! Menekülj fiam, fuss, fuss!
Talán bosszút állhatsz! 
Ó nyomorultak...

*Banquo meghal. Fleance elmenekül*

### Harmadik gyilkos
Ki csapta le a fáklyát?
### Első gyilkos
Nem erről volt szó?
### Harmadik gyilkos
Egy maradt itt. A fiú elmenekült.
### Második gyilkos
Munkánk jobbik részét elcsesztük.
### Első gyilkos
Hát, ez van, számoljunk be, mi történt. Menjünk.

## Hatodik szín. A királyi palota terme.

*Kezdődik a királyi vacsora. Belép Macbeth, mint király, Macbethné, mint királyné, Ross, Lennox, a többi nemes és kísérőik*

### Macbeth
Rang szerint üljetek le: mindenkit Isten hozott!
### Nemesek
Köszönjük, Felség!
### Macbeth
Mi magunk szerény házigazdaként vegyülünk a vendégek közé,
Míg háziasszonyunk tovább trónol,
De megfelelő időben azonban,
Megkérjük, hogy köszöntőt mondjon.
### Macbethné
Tolmácsold helyettem is, uram,
Mit szívem beszél:
Minden barátunkat az Isten hozta.

*Az első gyilkos feltűnik az ajtóban*

### Macbeth
Látod, nékik is szívük válaszol és köszöni.
Most, hogy mindkét asztalfél egyforma,
Magam középre ülök:
Csapjunk a lovak közé,
Mindjárt mindenkivel pertut iszom!

*Észreveszi az ajtóban álló Gyilkost és odamegy hozzá*

Vér van az arcodon...
### Első gyilkos
Alighanem Banquoé.
### Macbeth
Jobb vére rajtad, mintha benne folyna.
Eltettétek láb alól?
### Első gyilkos
A torkát magam metszettem el, felség.
### Macbeth
Te lennél a nyakfelmetszők első helyezettje,
Főleg, ha tőröd Fleancét is elmetszette!
### Első gyilkos
Királyuram...Fleance megszökött...
### Macbeth
Félelmeim beigazolódtak, pedig amúgy milyen tiszta lenne elmém!
Tökéletesen nyugodt, mint a márvány,
Könnyű és nyitott, mint a lég;
Erre most itt vagyok újra: lefojtnak, gúzsba kötnek,
Tömlöcbe zárnak nyomasztó kételyek és félszek!
Legalább Banquot elintéztétek?
### Első gyilkos
Ó, jóuram, el ám, ott figyel az árokban,
Legalább húsz mély vágással a fején,
Egyenként is bármelyik halálos lett volna.
### Macbeth
Köszönet ezért:
A kígyófaternek vége, a kiskígyó, úgy tűnik, megúszta,
Pedig előbb-utóbb neki is kibújik méregfoga.
De most még nincs neki: hát hadd fusson!
Holnap újra beszéljünk.

*Gyilkos kimegy*

### Macbethné
Felséges uram,
Hol marad a szívélyességed?
Vendégeid még azt hiszik, szimpla vacsorán vannak,
Ahol az ételt pénzért adják!
Így akár otthon is ehetnének,
De ha már eljöttek, legyen az étel körítése
Emelkedett udvariasságunk,
Ami nélkül ez az parti elég szegényes lenne.

*Belép Banquo szelleme és leül Macbeth helyére*

### Macbeth
Élő lelkiismeretem vagy!
Jó étvágy és jó emésztés!
Ez a fontos és: egészség!
### Lennox
Felség, foglaljon helyet.
### Macbeth
Itt volna hajékunkban országunk színe-java maradéktalan,
Ha tisztelt Banquonk is jelen volna;
Leginkább megfeddném, hogy ily faragatlan,
Mielőtt valami kifogásról beszámolna!
### Ross
Banquo távolléte, felség,
Megkérdőjelezi megbízhatóságát...
Felség, már nagyon hiányoljuk
Királyi társaságát!
### Macbeth
De nincs hely az asztalnál.
### Lennox
Uram, itt foglalom a helyét.
### Macbeth
Hol?
### Lennox
Itt, jóuram. Mi zaklatta fel felségedet?
### Macbeth
Melyikőtök tette ezt?
### Lennox
Micsodát, jóuram?
### Macbeth
*A szellem felé*
Nem mondhatod, hogy én tettem: ne rázogasd
véres fürtjeid felém!
### Ross
Uraim, álljanak fel, a felség nem érzi jól magát!

*A nemesek elkezdenek felállni*

### Macbethné
Üljetek le, kedves barátaink: uramnál ez gyakori tünet,
Már fiatalkora óta tart. Kérem, maradjatok ülve;
Időleges a kilengés, mindjárt jól is lesz,
Csak felbőszíti, ha nézitek és tovább tart a roham:
Csak egyetek és ne foglalkozzatok vele.

*Macbethné félrevonja Macbethet*

Összeszedted már magad? Újra férfi vagy?
## Macbeth
Persze, olyan vakmerő, hogy arra is rá merek nézni,
Ami az ördögöt is elborzasztja!
### Macbethné
Lószart!
Ez a rettegésed mi arcodra vetül,
Ez a szellemtőr, ami szerinted Duncanhoz vitt,
Ezek a érzelmi hullámzásaid és rohamok,
Valódi félelmeid árulói,
Kandalló melletti téli estimesék!
Szégyen és gyalázat!
Miért vágsz ilyen képet?
Amikor mindennek vége,
Csak bámulsz egy székre!
### Macbeth
Könyörgöm, nézz oda! Figyelj! Ott, nézd!

*A szellemnek* ...Hogy mondod?
Miért, mit bánom én? Ha bólintani tudsz, hát beszélj is!

Ha kripták is kilökik mind, kit betemettünk,
Keselyűk gyomra lesz sírunk! 

*Banquo szelleme elenyész*

### Macbethné
Mit, azt hogy összecsináltad magad?
### Macbeth
Eszküszöm, láttam őt!
### Macbethné
Fú, ez nagyon gáz!
### Macbeth
Sok vért ontottak e helyt hajdanán,
Ma már a törvény tiltja a bosszút,
De hiába, azóta is megannyi a szörnyű gyilkosság.
Voltak idők, mikor az ember, ha agya loccsant,
Annyi volt neki és kipurcant
Most még fején húsz végzetes sebbel
Zombiként felkel
És székünkről kitúr...
Ez durvább, mint a halál...
### Macbethné
Drága uram,
Nemes barátaid hiányolnak.
### Macbeth
El is felejtettem...
*Hangosan* Ne csodálkozzatok, drága barátaim,
Különös nyavalya gyötör, amit már megszoktak,
Kik jobban ismernek.
Mindenkinek egészségére!
Akkor le is ülök.
*Szolgához*
- Adj bort, töltsd tele -
*A szolga teletölti serlegét*
Ürítem poharam az egész asztaltársaság örömére,
És persze Banquo barátunkra, akit úgy hiányolunk.
Bárcsak itt lenne velünk!

*Visszatér a szellem*

Mindenkire, rá is, igyunk!
### Nemesek
Igyunk a hűségünkre!
*Isznak*
### Macbeth
*Meglátja a szellemet* 
Tűnj már el a szemem elől! Bújj vissza a földbe!
Csontjaid szárazak, véred hideg,
Szemeid, melyekkel méregetsz, világtalanok!
### Macbethné
Jó urak, ezt tekintsétek
Múló kellemetlenségnek,
Ami pillanatnyilag ciki, de semmi több...
### Macbeth
Nem félek én semmitől, mitől férfi félhet:
Jöjjön akár böhöm orosz medve,
Páncélos rinó vagy bengál tigris:
Idegszálam meg se rezzen,
Öltsön bármely alakot, csak ne ilyet! *A szellemre mutat*
Inkább támadj fel és hívj ki párbajra kardoddal,
Bátran hívhatsz kisleánynak, ha akkor remegni látsz!
El innen, rémisztő árny!
Szemtelen ábránd, tűnj már el!

*Banquo szelleme eltűnik*

Most, hogy elment, megint férfi lettem...
*Vendégekhez* Kérem, maradjatok ülve.
### Macbethné
Na, csodálatos zűrzavart okoztál,
Tönkretetted ezt a jó kis estét.
### Macbeth
Hát hogyne döbbennénk meg,
Mikor léteznek ily dolgok,
Melyek lesújtanak, mint nyári jégeső?
Bizarrnak érzem magam tőled,
Ha látom, hogy ajkad pírja mit sem fakul
Ily káprázatok láttán,
Míg enyémből a rettenet űzi ki a színt!
### Ross
Milyen káprázatok, uram?
### Macbethné
Könyörgöm, ne szólj hozzá; csak egyre rosszabbul lesz;
A kérdések feldühítik. Mindenkinek: jó éjt!
Semmi udvariaskodás, csak távozzatok egyszerre!
### Lennox
Jó éjt és jó egészséget kívánunk a felségednek!
### Macbethné
Áldott jó éjt mindenkinek!

*Mind kimegy Macbeth és felesége kivételével*

### Macbeth
Azt mondják, a vér vért kíván:
Köveket láttak arrébb menni és fákat szólni,
Szarkák, kányák mozgásából madárjósok
Bujkáló gyilkosok kilétét szagolták ki...
Későre jár az éj?
### Macbethné
Oly későre, hogy mindjárt reggel.
### Macbeth
Mit szólsz hozzá, hogy Macduff leghőbb kérésünk dacára sem akart megjelenni?
### Macbethné
Elküldettél érte, uram?
### Macbeth
Közvetve értesültem, de majd küldetek érte,
Házában szolgál besúgóm beépítve.
Holnap mielőbb idehívom a fura nőket,
Hogy több szóra bírjam őket,
Válogatott eszközeim vannak,
Majd megfeszülök, hogy többet megtudjak.
Már úgyis szügyig gázolok a vérben,
Nincs visszaút, olyan mélyen.
Minden más dolog várhat, ez az én érdekem,
Különös dolgokkal tömve a fejem,
Melyeknek végére kell járjak,
Még mielőtt mások rátalálnak.
### Macbethné
Tudod, mi hiányzik neked? Az univerzális gyógyír: az alvás!
### Macbeth
Akkor menjünk aludni.
Milyen különös az önmarcangolás!
Szokatlan, új érzés ez nekem,
Jobb lesz, ha ellene magam felvértezem!

*Kimennek*

## Negyedik szín. Forres. A palota.

*Belép Lennox és egy másik nemes*

### Lennox
Azt hiszem, egyetértünk,
És nem is ragoznám tovább:
Hogy elég furcsán folynak itt a dolgok,
Macbeth kegyes Duncanra panaszkodott,
És hoppá!  A király meg is halt!
Vitéz Banquo elkésett,
És már vége is lett.
Fleance elmenekült, így hát azt hihetnéd,
Banquot saját fia ölte meg....
Ejnye, senkinek nem illik elkésni...
Esetleg bárki agyában megfordul,
Milyen természetellenes,
Hogy felséges apjukat is
Pont a két fiú ölte meg?
Azok a makacs tények....
És a királyt Macbeth miként gyászolta!
Nem ő volt, ki hirtelen haragjában
A két merevrészeg delikvenst egyből lemészárolta?
Mennyire nemes cselekedet, nem igaz?
Dehogynem, és nagyon okos is!
Hiszen minden érző szívet túlontúl felzaklatott volna,
Ha hallja, hogy a két őrt a bűnt letagadja!
Azt mondom hát: Macbeth mindent jól kifundált,
Úgy hiszem, ha a fiúkat elfogta volna,
(Adja Isten, hogy soha ne tudja!)
Egyből rájuk húzzák, hogy megölték apjukat,
Mint ahogy Fleance-re is!
Mitöbb, azt mondják, Macduff kegyvesztett lett,
Mivel lakatot szájára nem tett,
És a zsarnok lakomáján részt sem vett!
Jóuram, meg tudod mondani, most hol lehet?
### Nemes
Malcolm, a trónörökös,
Akit ez a zsarnok a koronától visszatart,
Az angol király: a legszentebb Edvárd vendége,
Ki oly megtiszteltetéssel fogadta,
Mintha Malcolm felséges posztját
A balszerencse meg se tépázta volna.
Macduff is ott van, a szent királyhoz
Könyörög segítségért, hogy az áldását adja
Siwan hadúrra, ki Northumberland seregével
Biztosíthatja, hogy
Újra nyugodtan alhassunk és
Tehessünk asztalunkra ételt,
Ünnepeinkről száműzzük a gyilkolást,
Hogy felesküdhessünk megint tiszta szívvel,
És becsületesen kapjuk előjogaink.
Mindazokat, miért mindnyájan epekedünk.
A skót hírek a királyt oly felbőszítették,
Hogy a hadjárathoz hozzájárulását adta.
### Lennox
Macbeth küldetett Macduffért?
### Nemes
Bizony, és nyers "Uram, én aztán nem!"
Válaszára a komor küldönc hátat fordítva morgott,
Mintha azt mondaná: "Keservesen megbánod,
hogy ily válasszal terhelsz!"
### Lennox
Hát ez elég figyelmeztetés neki,
Hogy óvatos távolságot tartson.
Bárcsak egy gyorsröptű szent angyal vinné
Az üzenetünk az angol királyhoz:
Nagyon várjuk, hogy szenvedő országunk
Felszabadítsa az átkozott uralom alól!
### Nemes
Imádkozom, hogy így legyen!

*Kimennek, vége a harmadik felvonásnak*



























































































