# Második felvonás
## Első szín. Macbeth várának udvara.
*Belép Banquo és Fleance, aki egy fáklyát tart előtte*

### BANQUO
Mennyi idő lehet, fiam?
### FLEANCE
Lement már a hold, de nem ütött az óra.
### BANQUO
Pedig éjfélkor megy le.
### FLEANCE
Szerintem egy kicsit később, apám.
### BANQUO
Nesze, kicsit vidd a kardom.  
A csillagok nem pazarolnak,  
Minden gyertyát elfújtak.  
Ólomnehezek a tagjaim,  
Mégsem megy az alvás:  
Nyájas angyalok, csitítsátok  
Az istenverte emlékeket, melyek   
Nem hagynak pihenni!

*Belép Macbeth és egy fáklyás szolga*

Add vissza gyorsan a kardom.  
Ki az ott?
### MACBETH
Barátod.
### BANQUO
Hát nem alszol még, jóuram?  
A király már már lefeküdt:  
Rendkívűl jól érezte magát,  
Házad népét bőkezűen megjutalmazta,  
Nejed végig magasztalta,  
Ő egy gyémántot kapott  
És végül a király, mikor ütött az óra  
Iszonyú elégedetten tért nyugovóra.  
### MACBETH
E rövid idő alatt ennyi tellett tőlünk.  
Ennél sokkal többre lettünk volna képesek,  
Ha felkészülhettünk volna.  
### BANQUO
Minden jó volt így.  
Múlt éjjel a három fura nőről álmodtam:  
Neked igazad jósoltak!  
### MACBETH
Nem gondolkoztam ezen...  
De ha később lesz egy nyugodt óra,  
Elbeszélgethetünk róla,  
Természetesen, csak ha neked is megfelel.  
### BANQUO
Neked bármikor ráérek.  
### MACBETH
Ha lojális leszel hozzám,  
Hidd el, nem bánod meg.  
### BANQUO
Ehhez nincs mit hozzátenni,  
Bár megjegyzem: magamhozvaló az eszem,  
És a megfelelő időben pártállásom  
Nyilvánvalóvá teszem.
### MACBETH
Pihenj jól!
### BANQUO
Köszönöm és te is, jóuram.  

*Banquo és Fleance kimegy*
### MACBETH
*A szolgához*  
Eredj szólj úrnődnek, hogy azt kérem,  
Mihelyst az italommal elkészült,  
Csengessen. Aztán menj lefeküdni.  

*Szolga kimegy*

Ez hát a tőr előttem,  
Markolatával felém?  
Megfoghatlak?  
Noha nem vagy még az enyém,  
De jól látlak - vajon  
Ez a halálos vízió  
Megmarkolható?  
Vagy csak képzelt tőr vagy, egy ábra?  
A felhevült agy kósza délibábja?  
Vagy nagyon is látható,  
Formád oly tapintható,  
Gyilkos kézbe simuló?  
Úgy irányítottad életem,  
Hogy pont ilyen műszer kelljen nekem,  
Szemem becsapja a többi érzékem,  
Így azok már nem érnek semmit sem.  
Azt is látom, hogy  
A pengéden és a markolaton  
Vérpatak csorog, ami még az előbb  
Tisztának tűnt; de ez nem lehet:  
Alighanem csak véres terveim  
Csalják meg szemem.  
Most a világ e felén  
Minden sötét, dermedt,  
A természet is elernyedt,  
Gonosz álmok kísértenek,  
Boszorkányok gyülekeznek  
Néma áldozatot ölnek,  
Szőrös őrük a farkas, ki egy szirt fokán  
Üvöltéssel trombitálja össze őket,  
Titkos szeánszuk okán.  
Én az erőszaktevő, mint egy szellem  
Suhanok Tarquin nyomdokán.  
És bár a föld kemény, szikár,  
Lépteim puhák,  
Ne hallja meg a házam,  
Hogy merre visz a lábam,  
Valami nincs rendben,  
Félek, a kövek mind beszélnek,  
Csikorgásuk elárulhat a hullacsendben.  
Szavakkal csak megy az idő,  
Király még él e fenyegető órán:  
A sok tétovázás jeges lehellet  
A cselekvés tarkóján!

*Csengő szól*

Ennyi volt, mennem kell, ez a csengőhang!  
Duncan, meg ne halld, hogy neked ütött a harang,  
Ami a mennybe vagy a pokolba hív.  

*Kimegy*

## Második szín. Ugyanott.

*Macbethné bejön és megáll a király szobájának ajtaja előtt*
### Macbethné
A bor, mi őket kiütötte, az én tudatom kiélezte,  
A szer, mi mételyezte őket, felszította tüzem.  
Shh, mi ez a hang?  
...Csak bagoly huhog, a haláljelző, aki durva éjt ígér.  
Igaza van: az ajtó nyitva,  
A padlón részeg szolgák őrködnek horkolva,  
A mérgezett bortól, melyet tőlem kaptak  
Mint a zsák, kidőltek:  
Innentől már csak a természet dolga,  
Hogy életben hagyja-e őket!
### MACBETH
*Bentről*
Ki van ott, mi van?
### Macbethné
Basszus, azt hittem az őrök felkeltek,  
És királyt Macbeth nem ölte meg.  
Dugába dől a próbálkozás,  
Ha nem követi tett.  
Csitt! Én kikészítettem tőreiket,  
Amiket férjem biztosan észrevett.  
Ha nem hasonlítana úgy alvó apámra,  
A király, esküszöm, én szúrtam volna le!  

*Macbeth belép*

Férjecském!
### MACBETH
Hát megtettem. Nem hallottad a zajt?  
### Macbethné
Csak a bagolysikolyt és tücsökrajt.  
Mondtál valamit?  
### MACBETH
Mikor?
### Macbethné
Most.
### MACBETH
Ahogy kijöttem?  
### Macbethné
Igen.
### Macbeth
Shh...ki alszik a szomszéd szobában?  
### Macbethné
Donalbain, Duncan fia.  
*Macbeth lenéz a kezeire*
### MACBETH
Hát ez elég szomorú látvány...  
*Macbethné is lenéz*
### Macbethné
Méghogy szomorú! Ez hülyeség.
### MACBETH
Ketten lehetnek, mert  
Az egyikőjük álmában nevetett,    
A másik felkiáltott: "Gyilkosság!"  
Felébredtek  
Ott álltam és hallottam őket,  
Ahogy újra álomba imádkozták egymást.  
### Macbethné
Abban a szobában ketten alszanak...
### MACBETH
Az egyik így szólt: "Isten segítsen meg minket!"  
A másik erre áment mondott,  
Mintha észrevettek volna engem, a hóhért.  
Rettegésük hallván, áment nem mondhattam,  
Mikor Istenhez szólt fohász.  
### Macbethné
Ezen most ne rágódj!  
### MACBETH
De hát hogy nem tudtam kiejteni, hogy "ámen!"?  
Torkom elszorult, pont, mikor isteni segítségre  
Lett volna leginkább szükségem.  
### Macbethné
Ilyen tett után  
Felejtsd el a imát,  
Különben mindketten beleőrülünk.  
### MACBETH
Mintha egy hangot hallottam volna,  
Mely azt sikoltja:  
"Kelj fel! Macbeth az álmot gyilkolja!"  
Az ártatlan álmot,  
Az álmot:  
Gyűrött gondok vasalóját,  
A kis mindennapi halált,  
A meleg fürdőt nehéz munka után,  
Fájó elmék balzsamát,  
Tápláló főfogást  
Az élet ünnepének asztalán, ---  
### Macbethné
Miket zagyválsz te itt össze?  
### MACBETH
Visszhangzott az egész házban:  
"Glamis, az álomgyilkos!  
Ne jöjjön álom soha többé,  
Se Cawdor se Macbeth szemére!"  
### Macbethné
Mégis ki kiáltott volna így?  
Vitéz thánom, miért pazarlod nemes  
Erőd ilyen agymenésekre?  
Menj, mosd le kezedről  
A szennyes szemtanút.  
Miért hoztad ki a tőröket egyáltalán?  
Bent a helyük az alvó őrök oldalán,  
Menj és kend be őket vérrel talán.  
### MACBETH
Sehová se megyek.  
Még rágondolni sem merek,  
Hogy mit tettem,  
Nemhogy újra ránézni.  
### Macbethné
Te pipogya!  
Na, add ide tőröket.  
Tekintsd a benti látványt képnek:  
"Egy halott alvókkal" csendélet.  
Olyan vagy, mint a gyerek,  
Aki az ördögfestménytől remeg.  
Összevérzem a szolgák arcát,  
Hogy bűnük megmutassák.  

*Kimegy. Kopognak*
### MACBETH
Mi ez a kopogás?  
Miért rándulok minden zajra?  
Milyen kezek ezek itten?  
Jaj, kikaparják szemem...!  
Vajon elegendő lesz-e  
Neptun óceánjainak minden vize  
Hogy tisztára mossa kezem?  
Nem...előbb fogják bűnös kezeim  
A világ tengereit  
Vérvörösre festeni!  

*Visszajön Macbethné*
### Macbethné
Egyszínűek a kezeink, de   
Szégyen lenne, olyan sápadt lennék, mint te!

*Kopogás hallatszik*

Kopogást hallok a déli kapun.  
Vonuljunk vissza szobánkba,  
Egy kis víz lemossa tettünk:  
Milyen egyszerű is lesz!  
Bár látom, téged elhagyott a lelkierőd.  

*Kopogás hallatszik*

Csitt! Újra kopognak!  
Vedd fel hálóruhád, nehogy azt higgyék,  
Hogy nem aludtunk.  
Jobb, ha nem merülsz el gondolataidban!  
### MACBETH
Tettem tudatában talán jobb is lenne, ha nem gondolkodnék.  

*Újra kopognak*

Kopogás, ébreszd fel a királyt! Bárcsak fel tudnád...!  

*Kimennek*

## Harmadik szín. Ugyanott.

*Kopogás hallatszik. A Portás lép be*

### Portás
Ez aztán a kopogás!  
Erre már a pokol kapuját is  
Kitárná a pokolportás!   
*Kopogás folytatódik*  
Kipp-kopp... ki kopog, mondd meg Belzebub nevében!   
Talán nagyravágyó paraszt,  
Aki végül felkötötte magát:  
Bújj csak be, de legyen elég kendőd,  
Mert itt megizzasztanak!  
*Kopogás*  
Kipp-kopp, ki az ott, a hogyishívják...másik ördög nevében!  
A nagy álszent csuhás, ki esküvel mindkét oldalt  
Ámította, de a felségárulás bűne alól magát  
Kidumálni és a mennybe dumálni nem tudta.  
Hát gyere csak, te nagy álszent!  
*Kopogás*  
Kipp-kopp, ki kopog? Talán egy angolszabász,  
ki vásznat lopott éveken át:  
Gyere csak be, szabász, itt  
Aztán felfűtik a vasalódat!  
*Kopogás*  
Na ezek nem hagyják alább! Te meg ki vagy?  
Pokolnak e hely marha hideg,   
Nem is leszek többet pokolportás:   
Csak jólesett méláznom azon,  
Hogy beengedek néhány szakit, kiket élveteg  
Életük után a gyehenna tüze vár.  
*Kopogás*  
Jól van már! Könyörgöm, egy kis baksis adjatok.  
*Kinyitja a kaput*  
*Belép MACDUFF és LENNOX*
### MACDUFF
Későn feküdtél le, haver, hogy nem tudsz felkelni?  
### Portás
Bevallom, mocskos sokat vedeltünk, uram, kábé kettőig.  
És az ital három dolgot főként kiprovokált.  
### MACDUFF
Mégis, miket provokált?  
### Portás
Hehe, uram, vörös orrot,  
Durmolást és hugyozást.  
A negyediket, a bujálkodást  
Provokálja is meg nem is.  
Felizgat, de le is lankaszt.  
Az alkohol a dugás prókátora:  
Segíti és kinyírja,  
Beindítja és lefullasztja,  
Rábeszéli és letöri,  
Felgerjeszti és lekonyítja.  
És végén ágyba dugja,  
Átveri, aztán lelép.  
### MACDUFF
Látom, az ital téged jól átvert múlt éjjel.
### Portás
Inkább meg, uram. Torkomat elkapta, de én nyomtam le!  
Párszor ledöntött, pedig én döntöttem le,  
És mivel nem szeretem a mókát,  
A végén nagy nehezen lebirkóztam a rókát!
### MACDUFF
Gazdád ébren van?  
*MACBETH bejön*  
Kopogásunk felkelthette, itt is van.  
### LENNOX
Jó reggelt, nemes úr!  
### MACBETH
Jó reggelt mindkettőtöknek.  
### MACDUFF
Ébren van a király, vitéz thán?
### MACBETH
Még nem.
### MACDUFF
Utasított, hogy keltsem fel korán.  
Én meg majdnem lekéstem róla.
### MACBETH
Odaviszlek hozzá.
### MACDUFF
Remélem, nem nagy gond neked.
### MACBETH
Jólesően fájdalmas ez a munka.  
Itt az ajtaja.
### MACDUFF
Bátorkodom felébreszteni,  
Ha már ezzel bízott meg.  
*Kimegy*
### LENNOX
A király továbbmegy ma?
### MACBETH
Igen, úgy határozott.
### LENNOX
Hű, de zűrös volt az éj,  
A házunk kéménye ledőlt  
És azt mesélik,  
Furcsa siránkozást és  
Halálsikolyokat vitt a szél,  
És egy borzalmas nyögdécselés  
Káoszt és polgárháborút ígért.  
A gyászos este frissen keltetett  
Egy titokzatos vészmadárt,  
Mely rikácsolva  
Szállt a hosszú éjen át.  
Azt is mondják, még  
A lázas föld is remegett,  
Mintha a hideg rázta volna meg.  
### MACBETH
Ez brutális egy éj volt...hát igen!  
### LENNOX
Nem hiszem, hogy valaha átéltem ilyet!  

*Macduff visszatér*

### MACDUFF
Ó minő borzalom! Szívvel fel nem fogható,  
Ésszel fel nem mérhető!  
### MACBETH és LENNOX
Mi van, mi a baj?  
### MACDUFF
A káosz főművet kreált!  
Egy szentségtörő gyilkos feltörte  
Isten felkent szentélyét  
És kilopta onnan az élet fényét!  
### MACBETH
Miket beszélsz? Milyen szentély?  
### LENNOX
Úgy érted: Felség?  
### MACDUFF
Ha benéztek a szobába,  
Garantálom, azonnal kővé váltok:  
Ne kérjétek, hogy én mondjam el,  
Menjetek, és győződjetek meg róla ti magatok.

*MACBETH és LENNOX kimegy*

Mindenki keljen fel! Verd félre a vészharangot!  
A királyt meggyilkolták!  
Banquo és Donalbain! Malcolm! Keljetek fel ti is!  
Rázzátok le az álmot, ezt a kis műhalált és  
Tekintsétek magát, az igazit!  
Fel, mindenki, a pusztulás tablója adott!  
Sírjaikból támadt szellemként járjatok,  
Hogy lássátok ezt a horror-kirakatot!  
Kongass már!

*A harang megkondul, belép Macbethné*

### Macbethné
Mi az sűrgős ügy, mely miatt ilyen  
Sokkoló zaj veri fel a házam?  
Mond már!
### MACDUFF
Ó drága hölgyem,  
Ne akard hallani,  
Nem ily finom női fülnek való,  
Amit kénytelen lennék mondani.  

*Banquo belép*

Ó Banquo, Banquo,  
Meggyilkolták király urunk!  
### Macbethné
Úristen, micsoda? A mi házunkban?  
### BANQUO
Bárhol is...ez kegyetlen!  
Drága Duff, könyörgöm,  
Mondd, hogy ez nem igaz!  

*Újra belépnek Macbeth, LENNOX es ROSS*
### MACBETH
Ha egy órával ezelőtt holtan összesek,  
Szerencsés élettel áldottak volna az egek,  
De ettől a pillanattól kezdve  
Létem értelme elveszett, számomra   
A siker és hírnév csak halott játékszerek,  
Életem bora elapadt,  
Hordómban csupán a seprő maradt.  

*Belép MALCOLM és DONALBAIN*
### DONALBAIN
Mi a gond?   
### MACBETH
Hát még nem tudod? Véretek kútja, forrása,  
Eredete száradt ki...
### MACDUFF
Királyi atyátokat meggyilkolták.  
### MALCOLM
Ó..dehát kicsoda?  
### LENNOX
Alighanem a szolgák a szobában tették,  
Láttam, hogy arcukra és kezükre száradt a vér,  
Tőrjeiket, miket ágyukon hagytak, le sem törölték.  
Csak ott ült és bámult bambán a két barom,  
Hogy tudtunk megbízni bennük, azt nem tudhatom.  
### MACBETH
Ó, remélem megbocsátjátok, de hirtelen dühömben    
Mindkettőt megöltem.  
### MALCOLM
De hát hogy tehettél ilyet?  
### MACBETH
Hát talán te tudnál egyszerre  
Világos fejű, de zavarodott lenni,  
Higgadt, de dühös, vagy hűséges, de tartózkodó?  
Megmondom: nem tudna senki!  
Iszonyú haragom útjába nem állhatott a tiszta ráció.  
Ahogy ott feküdt Duncan, hófehér bőrén kék vére csordogált,  
Szélesen tátongó sebein keresztül a pusztulás utat talált.  
Mellette mesterségük színébe mártott gyilkosok,  
Kik tőrjeiken is otthagyták az undorító alvadt vértokot:  
Kérdem én, szerinted képes lett volna bárki,  
Akinek helyén van a szíve -  
Hogy szeretét ne így mutassa ki?
### Macbethné
Jaj, elájulok!
### MALCOLM
Vigyázz, tartsd a hölgyet!
### MALCOLM
*félre mondja Donalbainnak*  
Miért bénult a nyelvünk, mikor ez az ügy igazából  
Bennünket érint?
### DONALBAIN
*félre Malcolmnak*  
Mit is mondhatnánk, hiszen itt minden  
Sarokból halálos veszély figyel!  
Jobb lesz eltűnnünk,  
A könnyek ideje még nem jött el.  
### MALCOLM
*félre Donalbainnak*
Míg menekülünk,  
Mély gyászunk is vesztegel!  
### BANQUO
Vigyétek a hölgyet!  

*Macbethnét kiviszik*

Mikor fedetlen habtestünk  
Újra ruha mögé rejtettük,  
Találkozzunk, hogy jobban  
Megvitassuk ezt véres eseményt!  
Bár félsz és aggály nyomja lelkünk,  
Isten színe előtt esküszöm,  
Hogy leleplezem e királygyilkos  
Csalárd fondorlatot.  
### MACDUFF
Én is esküszöm!  
### Mindenki 
Esküszünk!
### MACBETH
Gyorsan kapjunk fel magunkra valami rendes göncöt,  
És találkozzunk a nagyteremben!  
### Mindenki
Úgy legyen!

*Mindenki el, kivéve Malcomot és Donalbaint*
### MALCOLM
Mit fogsz tenni?  
Javaslom, ne vegyüljünk velük:  
Gazemberek a gyászt könnyen tettetik.  
Én inkább Angliába szököm.  
### DONALBAIN
Én meg az írekhez.   
Szétvált sorsunk oltalmaz majd bennünket.  
Itt az emberek mosolya mögött,  
Nem nehéz meglátni az ördögöt.  
Minél közelebbi a vérrokon,  
Úgy inkább a gyilkosom.  
### MALCOLM
A gyilkos dárda útjából jobb időben kitérni.  
Ezért nyergeljünk hamar és ne legyünk restek gyorsan lelépni.  
Meglovasítom magam, bár a tolvajlás nem kenyerem,  
Ebben a házban nem maradt nekünk kegyelem.  

*Kimennek*
## Negyedik szín. Macbeth vára előtt.

*Ross és az Öregember belép*
### Öregember
Öttucat és még tíz hosszú év,    
Emléke elevenen él az elmémben:    
Épp elég furát és félelmetest átéltem,  
De mind eltörpül amellett,  
Melyet ez az éj ellett.  
### ROSS
Bizony, Öreg,  
Mintha Isten bezárná a véres színpadot,  
Amin az emberi rémdráma megbukott,  
Mert látod, bár reggel van,  
Mégis sűrű éj rabolta el a felkelő napot.  
Az éjszaka érdeme, vagy a nappal szégyene,  
Hogy a Föld, az éltető fény csókja helyett,  
A sötétség sírjába temetkezett?  
### Öregember
Nem természetes ez, mint az sem,  
Ami megesett.  
Múlt kedden az egerész bagoly levadászott  
Egy büszkén, magasan szárnyaló sólymot.  
És megölte...  
### ROSS
A legfurcsább eset pedig, hogy Duncan lovai,  
Pompás és sebes paripa mind,  
Fajtáik legjobbjai, visszavadultak,   
Karámjukból kitörve elszabadultak,  
Nem hallották a lovászok szavát,  
Mintha az egész emberiség ellen vívtak volna csatát.  
### Öregember
Úgy mondják, egymást fel is falták.  
### ROSS
Úgy volt, alig hittem döbbent szememnek.  
Itt jön a jó Macduff.  

*MACDUFF bejön*

Valami újság, uram?
### MACDUFF
Hát nem látod?
### ROSS
Tudjuk már, ki a tettes?  
### MACDUFF
Azok, akiket Macbeth levágott.
### ROSS
Mégis, miért tehették?  
### MACDUFF
Malcolm és Donalbain bérelhette fel őket, a király két fia.  
El is pucoltak nyomban, ezért a gyanú rájuk terelődött.  
### ROSS
Ez is természet ellen való:  
A saját életük és vagyonuk ellen fordított  
Tékozló ambíció!  
Akkor a korona alighanem  
Macbeth fejére száll.  
### MACDUFF
Már ki is hirdették,
És Sconeba lovagolt,  
hogy ott őt a szent trónon felkenjék.  
### ROSS
És Duncan teste, hol van?  
### MACDUFF
A Colmekill-szigeti kolostorba vitték,  
Hogy ősei szentelt kriptájába helyezzék.  
### ROSS
Te is Sconeba mész?  
### MACDUFF
Nem, öcsém, hanem haza, Fifeba.  
### ROSS
Hát, én később Sconeba megyek.
### MACDUFF
Nos, hát isten veled, remélem, ott mindent rendben találsz!  
Attól félek, ennél az újnál nekünk a régi gúnya jobban állt...
### ROSS
Isten veled, öregapám!
### Öregember
Isten áldása kisérjen, fiam!  
Isten áldja mind, ki gonoszt megjavít,  
Ki ellenséget szelidít!

*Mind kimennek*

*Vége az második felvonásnak*
































































