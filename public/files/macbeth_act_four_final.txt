# Negyedik felvonás
## Első szín
*Helyszín: Machbeth dunsinani vára,  a nővérek körben ülnek, várják Macbethet*

...
### Második nővér
Csontjaimban érzem itt:
A sötétszívű érkezik!
(*kopogás*)
Hoppá, nyílj ki, zár!
Lássuk, odakint ki vár?

*Belép Macbeth*

### MACBETH
Na, ti éjféli vudu démonok,
Megjöttetek?
Öszintén valljátok be nekem,
Bárhonnan is tudjátok, csak mondjátok,
Ahogy orkánt okádjátok
Templomokra, vagy ahogy a felhabzott
Hullámsírba taszítjátok hajót,
Ahogy zöld rozsmezőt tapossátok és
Derékba töritek a fákat;
Ahogy őreikre omlasztjátok a várat,
Vagy ahogy piramist és tornyokat hajtotok félbe,
Ahogy minden elem őskáoszban egyesül
Mígsem elpusztítja magát,
Úgy feleljetek!
### Első nővér
Mondd!
### Második nővér
Kérdezz!
### Harmadik nővér
Válaszolunk.
### Első nővér
Mondd csak, inkább a mi szánkból hallanád,
Vagy urainkéból?
### MACBETH
Na, hadd lássam, hívd őket!
### Együtt a nővérek
Mindenhonnan gyűljetek,
Fürgén itt teremjetek!

*Mennydörgés. Az Első Jelenés: egy sisakos fej*

### MACBETH
Mondd csak, te különös hatalom...
### Első nővér
Gondolatolvasó...
Ne beszélj,
Csak hallgasd mit mond!
### Első jelenés
Macbeth, Macbeth, Macbeth! Macduffal vigyázz,
Óvakodj Fife thánjától! Most pedig elbocsáss!
(*Lesüllyed*)
### Macbeth
Varázserőd bárhonnan jön,
Figyelmeztetésed köszönöm!
Félelmemre tapintottál;
Csak még egy szóra --
### Első nővér
Őt már nem idézheted, de itt a másik!
Még erősebb, mint az előző!

*Mennydörgés. Az Második Jelenés: egy véres gyermek*

### Második jelenés
Macbeth, Macbeth, Macbeth!
### Macbeth
Még három füllel is hallanálak!
### Második jelenés
Légy eltökélt, pusztító és merész:
Kacagd ki az emberfiát, mert még
Nem született olyan, ki árthatna neked!
(*Lesüllyed*)
### Macbeth
Életben hagyhatnálak, Macduff, miért is kéne félnem tőled?
De én mégis duplán bebiztosítom magam
A Sors ellen: inkább megöllek!
Hogy szívszorító félszem csituljon,
És elszunnyadjon mennydörgésben.

*Mennydörgés. Felemelkedik a Harmadik Jelenés: Gyermek koronával és fával a kezében*

Mi ez a jelenés, ki királyi sarjként koronát
Visel a kölyök-koponyán?
### A nővérek
Fülelj csak, de ne szólj hozzá!
### Harmadik jelenés
Légy oroszlánszívű és szilárd!
Peregjen le rólad a sértés,
Konspirációval ne törődj,
Macbethet addig nem  győzhetik le,
Míg a birnami Nagyerdő fel nem vonul
A dunsinani várhegyre ellene!
(*Lesüllyed*)
### Macbeth
Sohanapján!
Ugyan ki tudná besorozni a fákat és
Rábírni őket, hogy eloldozzák
Földbe kötött gyökereik?
Csodás jóslat! Pompás!
Banquo, te zendülő hulla,
Jobb, ha csak akkor támadsz fel,
Ha a birnham fái rám támadnak!
A felkent Machbeth pedig hosszú élete után
Tisztes-őszen leheli ki lelkét.
Már csak egy dolog nyomaszt,
Te, aki annyi mindent tudsz, mondd meg nekem:
Tényleg Banquo ivadékából lesz skót uralkodó?
### Minden nővér
Elégedj meg ennyivel!
### Macbeth
Csak úgy leszek gondtalan, ha ezt megtudom!
Ha tőlem ezt megtagadjátok,
Örök átkom szálljon rátok!
Hadd tudjam meg hát!
(*Orgonaszó hallatszik*)
Mi ez a hang?
### Első nővér
Induljon!
### Második nővér
Induljon!
### Harmadik nővér
Induljon!
### Mind
Induljon a show! Legyen, ahogy akarod:
Lidércekkel dobjuk fel ezt a darabot!

(*Nyolc király képe jelenik meg, a nyolcadik király Banquo, aki egy jósgömböt tart a kezében*)

### Macbeth
Túlságosan Banquo szelleméhez hasonlatos vagy, tűnj el!
Koronád kisüti szemem....és a hajad!
Te második koronás...és te harmadik...
Mind egyforma a frizurátok!
Redvás banyák,  nekem ezt miért mutatjátok?
És a negyedik...Nem hiszek a szememnek!
Micsoda? A vérvonal végidőkig nyúlik?
És még egy? A hetedik? Mintha nem lenne több...
De mégis a nyolcadik is ott van, ki jósgömböt fog,
Amiben feltűnik még több király...
Az egyik dupla országalmát és tripla jogart tart!
Szörnyű látvány!
Már belátom, hogy a prófécia igaz,
Mivel a vériszamos Banquo vigyorogva mutatja,
Hogy minden király az ő utódja!
(*A jelenések eltűnnek*)
Szóval, ez a jövő?
### Első nővér
Úgy ám, uram, minden így lesz!
De miért döbben meg ezen Macbeth? -
(*Énekelve*)
Gyertek, lányok, táncra fel,
Nagy királyt bájoljuk el!
Légből kapott zenére,
Őfelsége kegyére,
Hogy ne mondhassa elmenet,
Nem volt meg a tisztelet!
(*Zene. A nővérek táncolva eltűnnek*)

### Macbeth
Hol vannak? Eltűntek? Legyen örökké átkozott
Ez a kártékony óra....
...Lépjetek be, kik kint vártok!

(*Lennox belép*)
### Lennox
Felséged óhajt valamit?
### Macbeth
Te is láttad a fura nőket?
### Lennox
Nem én, uram.
### Macbeth
Hát nem melletted mentek ki?
### Lennox
Mellettem ugyan nem, nagyuram.
### Macbeth
Ó, legyen pállott a lég, mit beszívnak,
És átkozott az is, ki hisz nekik!
De lódobogást hallottam,
Ilyenkor ki érkezik?
### Lennox
Egy pár futár, felség, azzal a hírrel,
Hogy Macduff Angliába szökött.
### Macbeth
Angliába?
### Lennox
Úgy van, jóuram.
### Macbeth
(*Félre*) Szóval kiszagoltad a véres tervet:
Mit sem ér a tűnő szándék
Ha nem követi egyből a tett.
Mostantól ami szívemen,
Azt egyből megteszem!
Legyen hát: hogy első gondolatom
Akció koronázza,
Beveszem Macduff várát,
Birtoka és címe enyém:
Levágatom kölykeit és nejét,
Az egész balfék családját!
De elég a hibbant szövegből,
Cselekedjünk, mielőtt a szándék kihűl!
...Csak ezek a látomások ne kínoznának...!
(*Lennoxnak*) Hol vannak a hírnökök?
Menjünk, vigyél hozzájuk.

(*Kimennek*)


## Második szín
*Helyszín: Macduff vára, Fife. Macduff neje, fia és Ross lépnek be.*

### Macduffné
Mégis, mit tehetett, hogy így kellett elmenekülnie?
### Ross
Most az a fontos, hogy megőrízzed a nyugalmad.
### Macduffné
Ő aztán nem őrizte meg....Őrültség, hogy lelépett:
Ha a tetteink nem is, fóbiáink hitszegővé tehetnek!
### Ross
Nem tudhatod, mi hajtotta, vajon bölcsesség vagy félelem.
### Macduffné 
Bölcsesség? Hát elhagyni mindent bölcs dolog?
Asszonyát, gyermekeit és házát?
Hátrahagyni rangot és vagyont?
Nem, nem szeret ő bennünket!
A családi ösztön belőle kiveszett,
Hisz még a pirinyó ökörszem,
Ez a kis vakarék madár is
Szembeszáll a bagollyal,
Ha védelmezi fészkét!
Szeretet sehol, csak a puszta félsz,
Bölcsességnek nyomába se ér
Az vak menekülés.
### Ross
Drága húgocskám,
Kérlek moderáld magad, ha másért nem,
Férjedurad miatt: ki nemesen okos, megfontolt,
De legfőképp: igencsak érti az idők szavát,
Többet elárulni nem merek...
Kegyetlen kor az,
Mikor fogalmad sincs róla,
Ha rád sütik: felségáruló!
Pánikodról fecsegsz, de tárgyát nem ismered,
Csupán hánykolódsz háborgó tengeren,
És révbe érni nincs esély.
Most mennem kell,
De nemsokára újra itt leszek,
Ennél rosszabb már biztosan nem lehet,
Hamarost jobbra fordul  minden!
(*Macduff fiához*) Édes öcsém,
Isten áldjon!
### Macduffné
Apa nemzette, mégis apátlanná lett!
### Ross
Bolond lennék, ha még egy percet maradnék,
Nektek csak gyötrelmet okoznék,
És még elsírnám magam...
Alighanem jobb is lesz, ha megyek.
*Ross kimegy*
### Macduffné
Fiam, ha apád halott, mi lesz veled?
Hogy fogod fenntartani magad?
### Fiú
Anyám, úgy, mint a madarak.
### Macduffné
Mi eszel? Kukacot és bogarat?
### Fiú
Amit találok. A madár sem válogat.
### Macduffné
Szegény kis verebem, hurkot, hálót és sörétet
Sose láss!
### Fiú
Már miért látnék, anyám? Verebet senki sem eszik.
Egyébként is, bármit is mondasz, apám nem halott.
### Macduffné
Debizony, halott. Hogy szerzel új apát?
### Fiú
Én sehogy, de te hogy szerzel új férjet?
### Macduffné
Minden ujjamra húsz akad.
### Fiú
Csak ezért szereznél új férjet, hogy újból megszabadulj tőle?
### Macduffné
Eszes fiú vagy, azt meghiszem!
### Fiú
Anyám, tényleg felségáruló apám?
### Macduffné
Azt mondják.
### Fiú
Ki a felségáruló?
### Macduffné
Ki esküszegő.
### Fiú
Mind felségáruló, ki esküszegő?
### Macduffné
Igen, és aki felségáruló, azt felakasztják.
### Fiú
És mind, ki esküszegő, kötelet érdemel?
### Macduffné
Mindegyik.
### Fiú
Kik lógatják fel őket?
### Macduffné
Hát a becsületesek.
### Fiú
Akkor esküszegők hülyék, hogy hagyják magukat,
Hiszen sokkal többen vannak,
Elfoghatnák és felköthetnék a becsületeseket!
### Macduffné
Isten áldjon galambom! Tudnám, mi lesz veled apa nélkül...
### Fiú
Ha halott lenne, most siratnád. Ha pedig nem siratod,
Azt azt jelenti, hogy hamarosan új apukát kapok!
### Macduffné
Szegénykém, miket beszélsz!

*Belép egy hírnök*

### Hírnök
Drága asszonyom, ön nem ismer engem,
De én tökéletesen tisztában vagyok, hogy Ön kicsoda.
Attól tartok, hamarosan veszély fenyegeti Önt.
Ha ad egy egyszerű ember szavának,
Jobb, ha nem találják itt: kérem, vigye a gyerekeket is.
Nem megijeszteni akartam, de asszem,
Kegyetlenség lenne, ha hagynám, hogy baja essen!
Márpedig a veszély már közel jár..
Na, Isten óvja! Nem is tartanám fel tovább...
(*Kimegy*)
### Macduffné
Minek meneküljek? Nem ártottam én senkinek!
De jobb, ha nem felejtem:
Amíg a világban a kártevőknek áll a rúd,
Veszélyes ostobaság a jó cselekedet.
Vajon akkor én miért húzom elő
Az női védekezést: "Én nem tettem semmi rosszat"?
Vajon miért?

*Berontanak a gyilkosok*

### Első gyilkos
Hol van az urad?
### Macduffné
Remélem oly helyen, hol nem találnak rá ilyen istentelenek!
### Első gyilkos
Ő egy mocskos áruló!
### Fiú
Hazudsz, te nyomorult gazember!
### Első gyilkos
Jé, a tökszem! Nesze, te kis áruló-fattyú!
(*Leszúrja a fiút*)
### Fiú
Megszúrt!!! Anyám, fuss, könyörgök...!
(*Meghal*)

*Macduffné "gyilkosok"-at sikoltva kirohan, nyomában a gyilkosok*

## Negyedik szín
*Helyszín: az angol királyi udvar. Belép Malcolm és Macduff.*

### Malcolm
Keressünk egy félreeső zugot,
Hol lelkünk bánatát  egymásnak elpanaszolhatjuk.
### Macduff
Inkább ragadjunk kardot és
Mentsük ki sebesült hazánk!
Nap mint nap friss özvegyek
És elárvultak zokogása:
Mérhetetlen bánat ostromolja az eget,
Ami úgy visszhangzik tőle,
Mint Skócia siratóéneke.
### Malcolm
Úgy hiszem, majd én is megsiratom...
Esküszöm, amint eljön az én időm,
Mindent helyreteszek, amit csak lehet.
Remélem, igazat mondasz...
Ez a zsarnok, kinek puszta említése is
Parázsként égeti nyelvem,
Valaha becsületes embernek tűnt...
Te is eléggé kedvelted és
Neked valamiért még nem ártott....
Én még ifjú vagyok, de megvan a magamhoz való eszem:
Mi van, ha azért küldött, 
Hogy engem, szegény, ártatlan bárányt
Feláldozz, és ezzel
Engeszteld a haragvó istent?
### Macduff
Én nem vagyok felségáruló!
### Malcolm
De Macbeth az. Az erény és
Becsület könnyen a háttérbe
Húzódik a királyi parancsra...
Már megbocsáss,
De fogalmam sincs, hogy ki pártján állsz...
Mind közül a legragyogóbb angyal
Bukott a pokolba:
A világ bűnei ráncot véshetnek
A Becsület arcára,
De attól még Becsület marad!
### Macduff
Mindenem otthagytam...
### Malcolm
Tán pont ez ültette el bennem
A kétely magvait:
Vajon miért hagytad volna ott
Engedély nélkül
Szeretett családod,
A legdrágább kincsed,
Kitéve őket veszélynek?
Talán tiszteletlenségnek tűnhet
Túlzott aggodalmam,
És bármit is gyanítok,
Könnyen lehet, hogy neked van igazad!
### Macduff
Szegény országom, vérezz tovább!
Zsarnok, te pedig bebetonozhatod magad,
Mert az igazság nem mer tetemre hívni
És visszaszerezni a bitorolt koronát, 
Tégy akár bármi gazt...
Isten veled hát, felséges úr!
Félreismertél: még a Kelet
Minden aranyáért sem lennék
Söpredék!
### Malcolm
Ne neheztelj rám,
Ezt nem a tőled való félelem mondatja velem.
Országunk szerintem is rabiga alatt nyög,
Ezer sebből vérzik,
Ezért, úgy hiszem, mindenképpen
Lenne ki támogatná jogos jussom,
Többezres sereget kegyes Edvárd is ígért.
De mégis:
Még ha el is taposnám a trónbitorlót,
Vagy tűzném kardomra fejét:
A következő király
Éppúgy a mérhetetlen bűn
Mocsarába merülne
És szerencsétlen hazám gyötrelmeit
Csak tovább fokozná...
### Macduff
Mégis, ki lenne az?
### Malcolm
Úgy értem: én magam!
Én aztán tudom, hogy
A királyi alanyra
Keserű vadalma lett oltva,
Mely, ha rügyet bont,
Mellette Macbeth sötét lelke
Makulátlannak tűnik, mint a hó,
A nép szemében pedig
Ártatlannak, mint maszületett bárány,
Ha az általam okozott
Határtalan szenvedést
Megtapasztalják.
### Macduff
Még a pokol legfeketébb gyomra
Se tud oly sátánit felböfögni,
Ami Macbethet felülmúlja!
### Malcolm
Igaz, ő véreskezű,
Nagyravágyó és élveteg,
Vehemens, rosszindulatú,
Kétszínű, kapzsi alak,
Kiben minden elképzelhető bűn vegyül,
De kéjvágyam feneketlen kútját,
Semennyi bujálkodás
Se tudja  feltölteni!
Előttem nincsenek biztonságban
Feleséged és lányaid,
Az összes szüzet és férjes asszonyt
Elkapom, ha jól esik.
Zabolátlan gerjedelmem
Minden szemérmet felszakít,
Mely ellenállna neki.
Hát nem jobb Macbeth, mint egy
Ilyen uralkodó?
### Macduff
A kevély móhóság
Maga is zsarnok, amely sok királyt
Idő előtt letaszított a trónról.
De ettől még ne félj elfoglalni
Helyed, mely jogosan illet.
Mímelheted a fagyost,
Átvervén a népet,
Közben titokban szabadon
Adózhatsz a szenvedélynek.
Hidd el, van nő épp elég,
Több is,  mint gondolnád,
Ki a királyi ragadozó elé
Boldogan vetné magát.
### Malcolm
Szexmániám eltörpül
Féktelen kapzsiságom mellett:
Tudom, hogy királyként
Megkívánnám pénzét és
Földjéért levágnám
A földesúr fejét és
Minden szerzett jószággal
Nőttön-nőne étvágyam,
Koholt vádakat fabrikálva
Megszerezném még a hozzám
Lojálisak vagyonát is.
### Macduff
Ez a kártékony kapzsiság
Mely sokkal mélyebben gyökerezik,
Mint az ifjanti kéjvágy,
Jópár királyunk vesztét okozta már!
Skócia dúskál javakban, és minden a tiéd.
Ami pedig a rossz tulajdonságokat illeti,
Minden elviselhető,
Ha többi erényed feledteti.
### Malcolm
Többi erényem? Erényeim nincsenek.
A királyi jellemvonások, mint
Kegyesség és jámborság
Türelem és bátorság
Alázat és nagylelkűség:
Még nyomokban sincsenek nekem.
Bezzeg a romlottság komplett
Kategóriáiban bővelkedem...
Sajnos, amint hatalomra jutnék,
Az idill édes nektárját pokolivá,
Az egység harmóniáját káosszá
Zagyválnám az országban!
### Macduff
Ó Skócia, Skócia!
### Malcolm
Mondd meg őszintén, uralkodhat az ilyen?
Én már elmondtam mindent.
### Macduff
Hogy uralkodhat-e?
Még életet sem érdemli.
Ó, te vérjogarú trónbitorló
Zsarnokkal megáldott szerencsétlen nemzet,
Vajon eljönnek-e újra üdvös napjaid,
Mikor egyetlen jogos trónörökösöd is
Bemocskolja magát
És saját vérét átkozza ki?
Legszentebb uralkodó volt király-apád,
Drága királyné-anyád
Életét pedig kitöltötte
Az Úrhoz való fohászkodás.
Isten veled hát!
Mintha Macbethet látnám benned,
Hisz pont az ilyen iszonyatok miatt
Kellett elhagynom Skóciát!
Megszakad a szívem,
Oda minden reményem!
### Malcolm
Macduff, nemes rögeszméd, 
Gyermeki tisztaságod
Kipucolta szívemből a zord kételyt,
És felnyitotta szemem,
Hogy milyen becsületes vagy!
Értheted gyanakvásom: az álnok Macbeth 
Már többeket küldött fondorlatos
Módon, hogy rábeszéljenek: térjek haza...
Ám józan eszem nem engedi,
Hogy gyanútlanul vesztembe rohanjak!
A magasságos Úristen látja lelkem,
Hogy hiszek neked: elfogadom tanácsaid.
Felejtsd el a sok sületlenséget,
Mit magamról mondtam,
Mindazt az erkölcsi fertőt, mit magamra kentem,
Ezennel ünnepélyesen visszavonom,
Az egészet csak kitaláltam.
Nővel dolgom még sosem volt,
Eskümet meg sosem szegtem,
És anyagiasnak sem mondanám magam.
Hitemhez is mindig hű voltam, 
Még az ördögöt sem árulnám el,
Az igazsághoz úgy ragaszkodom,
Akár az életemhez: most először
Hagyta el hazug szó ajkam,
Mikor magamat becsméreltem,
Valójában csakis szegény nemzetem szolgálom!
Már érkezésed előtt a jó Öreg Siward
Tízezer harcra kész emberét útnak indította.
Most mi is megyünk velük:
Reméljük, sikerünk garantálja
Legitim apropónk!
Most miért hallgatsz?
### Macduff
Csak nehéz összeegyeztetni
Ennyi egymásnak ellentmondó dolgot...

(*Belép egy Doktor*)

### Malcolm
Sebaj, többet mondok mindjárt...(*A Doktorhoz*) Mondd csak, mikor jön ki a Király?
### Doktor
Hamarost, uram:  már csak néhány nyomorult pára,
Kik nyavalyáját kúrálni már nem lehet,
Várja bent sorát, hogy a király Isten adta, csodatévő érintése
Begyógyítson minden sebet!
### Malcolm
Köszönöm, Doktor!
(*A Doktor kimegy*)
### Macduff
Milyen kórra célzott?
### Malcolm
Görvénykórra, mit
A király érintéssel gyógyít!
Mióta Angliába jöttem,
Már többször láttam,
Fantasztikus csodatételét.
Hogy csinálja, az Ő titka marad,
De a szánalomra méltó, 
Nyomorult, fekélyes népeket,
Kikről az orvosok már mind lemondtak,
Így gyógyítja meg!
Aranyérmét akaszt nyakukba,
Miközben az Úrhoz mormol imát,
Állítólag sarjai is öröklik
Ezt az mennyei energiát.
Emellett még az ég
Profétikus erőt is adott neki,
Trónja körül minden áldás
Az Ő dicsőségét hirdeti!

(*Belép Ross*)

### Macduff
Nocsak, ki jön itt?
### Malcolm
Skótnak tűnik, de nem ismerős.
### Macduff
Nemes öcsém, Isten hozott!
### Malcolm
Dehogynem ismerem!
Ó, hogy az Isten
Verje meg azt az embert,
Ki földönfutókká tett minket!
### Ross
Uram, úgy legyen!
### Macduff
Változatlan a helyzet Skóciában?
### Ross
Szerencsétlen hazánk!
Kifordult önmagából.
Nem is hívnám anyaföldnek,
Inkább csak zord temetőnek,
Hol csak a tébolyult vigyorog,
Hol a dobhártyaszaggató zokogás
Nem rendít meg senkit sem,
Hol örjőngésbe fullad a heves gyász,
És senki sem kérdezi, kiért szól a harang,
Hol rendes embert előbb éri az erőszakos halál
Mintsem hogy kalapjában elhervadna a virág!
### Macduff
Ó,  mennyire igaz ez 
A rendkívűli leírás!
### Malcolm
Mi a legújabb gyászos hír?
### Ross
Az egyórás hír aggastyán,
Mikor minden perc szül egy újat!
### Macduff
Van hír a feleségemről?
### Ross
Békében van.
### Malcolm
És a gyerekek?
### Ross
Ők is.
### Macduff
Ez a zsarnok nem dúlta fel otthonom békéjét?
### Ross
Békében nyugodtak, mikor eljöttem tőlük.
### Macduff
Úgy kell belőled kihúzni minden szót, mondd már!
### Ross
Szomorú híreimmel idefelé jövet,
Az a szóbeszéd járta,
Hogy sok kiváló ember készül lázadásra,
Amit, úgy hiszem, az is alátámaszt
Hogy a zsarnok összehívta a katonákat:
(*Malcolmhoz*)
Itt az idő a beavatkozásra,
Skóciai jelenléted
A lázadókból katonákat kreálna
Még nőink is fegyverbe állnak
Ha téged meglátnak!
### Malcolm
Fellélegezhetnek:
Hazaindulunk!
Az angol király nagy kegyesen
Tízezer katonát adott,
Kiket a jó öreg Siward vezet,
Nincs mégegy a keresztény világban,
Ki ilyen tapasztalt és harcedzett!
### Ross
Bárcsak nekem is hasonló
Vigasztaló hírem lenne,
De szavaim inkább pusztába kiáltanám,
Hogy soha senki ne hallja őket meg.
### Macduff
Mivel kapcsolatos hírek?
Skóciával?
Netalán egyetlen szív keserve?
### Ross
Minden tiszta lélek
Megrendülne ebbe,
De egyedül
Téged érint a lényege.
### Macduff
Ha engem, bökd már ki,
Hadd tudjam meg iziben.
### Ross
Füleid olyan siralmas hangokat még
Sosem halltak, melyekkel nyelvem démona
Szállja meg őket!
Kérlek, ne vess meg ezért!
### Macduff 
Hm. Alighanem sejtem...
### Ross
Váradat orvul megtámadták,
Nejed és gyermekeid
Brutálisan lemészárolták.
Módszeresen levadászták mind,
Ha megtudnád, 
Miként gyilkolták őket halomra,
Szíved garantáltan megállna.
### Malcolm
Magasságos Úristen!
Barátom, gyászod magadba ne fojtsd,
Inkább beszéld ki!  A bánat, mely néma marad,
Csak a nehéz szívhez suttog,
Mely ettől megszakad.
### Macduff
Gyermekeimet is?
### Macduff
Mindenkit, akit megtaláltak:
Nejed, gyerekeid és a szolgákat.
### Macduff
Miért kellett eljönnöm!?
...A feleségem is?
### Ross
Igen, ahogy mondtam.
### Malcolm
Legyen vigaszod,
Hogy szörnyű bosszúnk lesz gyógyír
Halálos gyászodra.
### Macduff
...Neki nincsenek gyerekei...
...Az én drágáimat  mind?
Azt mondtad, mind? Ó ördögi héja!
Mindenkit??
Egyetlen kegyetlen csapással
Egész fészkemet kiirtotta??
### Malcolm
Torold meg férfiként!
### Macduff
Megtorlom majd,
De előbb hadd hullajtsak férfikönnyet,
Hiszen elvették tőlem legdrágább kincseim!
Hát hová nézett Isten,
Hogy nem avatkozott be? Bűnös vagyok,
Hisz miattam kellett meghalniuk!
Szemét alak vagyok!  Ártatlan lelkük
Az én gyarlóságom miatt esett áldozatul!
Isten nyugosztalja őket!
### Malcolm
A bánat ne tompítsa szíved, inkább tüzelje fel harcra!
Gyászod váljon haraggá, mi élesre feni kardod!
### Macduff
Szememből ömölhetne krokodilkönny,
Számból meg panaszáradat,
De Mennyek Ura, ne engedj
Hezitálni, hanem mielőbb intézd,
Hogy ez a gonosz, Skócia szégyene és én
Szemtől szembe, kard ki kard
Állhassunk:
Ha mégis meglógna,
Isten irgalmazzon neki!
### Malcolm
Na, ez már férfibeszéd!
A sereg készen áll: gyerünk a királyhoz!
Az induláshoz már csak áldása hiányzik.
Macbeth megérett a véres szüretre,
A mennyei erők is talpig vasban mellettünk!
Harapjunk valamit és szedjük holminkat,
Az éj oly hosszú, hogy talán sosem virrad.

(*Mind kimennek. Vége a negyedik felvonásnak.*)































