# Ötödik Felvonás
## Első Szín
*Helyszín: Macbeth vára Dunsinane-ban. Belép egy orvos és egy udvarhölgy, a királyné öltöztetőnője*

### Orvos
Két éjen át virrasztottunk mellette, de beszámolód nem nyert bizonyítást. Mikor volt a legutóbbi alvajárása?
### Udvarhölgy
Mikor a felséges király csatába indult, többször láttam, hogy a királyné ágyából felkel,   
éjjeli köntösét magára veti, szekrényét kinyitja, papírt vesz elő, összehajtja és valamit ráír,   elolvassa, majd lepecsételi. Aztán újra visszatér az ágyba, mindezt a legmélyebb álmában.
### Orvos
Az szervezet nagymérvű zavarára utal, ha az ember az alvás jótékony állapotában ébrenléti  
tevékenységeket végez. A nyugtalan, zavarodott alvás és az összes elmondott akció   közben bármikor hallottad őt beszélni?
### Udvarhölgy
Azt én nem mondhatom el, uram.
### Orvos
Nekem elmondhatod. Az lesz a legjobb, ha elmondod.
### Udvarhölgy
Se neked, se senki másnak, mivel nincs tanúm, ki hitelem igazolná.  
*Belép Macbethné, kezében gyertyával*  
Itt is jön...ezt csinálja mindig és életemre mondom, hogy mélyen alszik.  
Nézzed csak - álljunk félre, hogy rejtve maradjunk.  
*Félreállnak*
### Orvos
Honnan szerezte azt a gyertyát?
### Udvarhölgy
Ágya mellett állt. Azt parancsolta, hogy mindig égjen a gyertya.
### Orvos
Nézd, tágra nyílt szemekkel jön.
### Udvarhölgy
Igen, de nem lát velük.
### Orvos
És most mit csinál? Nézd, hogy dörzsölgeti a tenyereit.
### Udvarhölgy
Igen, ezt szokta csinálni...olyan, mintha mosná a kezeit. Megfigyeltem, hogy néha egy negyedórán keresztül is csinálja...
### Macbethné
Még mindig itt egy folt...
### Orvos
Csitt! Magában beszél! Lejegyzem, amit mond,  
Memóriámmal sok a gond.
### Macbethné
Tűnj el, átkozott folt! Tűnj már, ha mondom!  
Egy, kettő, miért ne...itt az idő, hogy megtegyük...  
Pokolba, de sötét van itt!...Szégyen, gyalázat, jóuram!  
Katona az, ki így retteg?  Kitől kéne félnünk, mikor  
Felelősségre vonni minket senkifia sem merne!  
...Ki gondolta volna, hogy az öregből ennyi vér jön...  
### Orvos
Hallod ezt?
### Macbethné
Macduffnak néhai neje: hol van ő már....  
Jaj, ezek a kezek már soha nem lesznek tiszták?...  
Elég legyen ebből, jóuram, mindent tönkreteszel a nyavalygásoddal!
### Orvos
Upsz, alighanem így is túl sokat hallottál...
### Udvarhölgy
Inkább ő mondott túl sokat, amit nem kellett volna...
### Macbethné
Jaj, jaj, jaj, kezecskémen nem múlik a vér szaga: a mesés Kelet  
Összes parfümje sem fedi el ezt a bűzt!
### Orvos
Micsoda siralom! Ez a szív gyásszal terhelt!
### Udvarhölgy
Ilyen szívvel nem tudnék méltósággal élni...
### Orvos
Hát....
### Udvarhölgy
Uram, imádkozzunk, hogy jobban legyen!
### Orvos
Nos, ez a betegség meghaladja tudományom, bár ismertem  
Olyan alvajárót, ki ágyban, párnák közt halt meg.
### Macbethné
Mosd meg a kezed és vedd fel hálóruhád! És ne légy olyan sápadt!  
Hányszor mondjam el, hogy Banquo halott: nem tud kijönni a sírból!
## Orvos
Szóval így?
### Machbethné
Ágyba, ágyba! Kopognak a kapun: gyere, gyere már, add a kezed!  
Amit tettél, nem lehet visszacsinálni. Ágyba, ágyba!
*Kimegy*
### Orvos
Most visszafekszik?
### Udvarhölgy
Igen, egyből.
### Orvos
Aljas pletykák keringenek...gonosz tettek agybajt szülnek,  
Halálos ágyába hányja titkát a szennyes elme:  
Orvos helyett inkább papot érdemelne!  
Istenem, segíts meg minket!  
Vigyázz rá, nyűgjeitől szabadítsd meg őt,  
És tartsd rajta szemed a királynőn!  
Hát jó éjt!  
A felséges asszony úgy összezavarta fejem,  
Hogy mit gondolok, azt jobb, ha lenyelem...
### Udvarhölgy
Jó éjt, kedves doktor!

*Kimennek*
## Második szín
*Helyszín: mező Dunsinane közelében.*

*Dobok és zászlók. Belép Menteith, Caithness, Angus, Lennox és katonák*
### Menteith
Az angol sereg, Malcolm és Siward bácsikája,  
Na meg Macduff vezetésével már közel jár:  
Nemes bosszú fűti őket, igaz ügyük még egy hullát is  
Véres és ádáz csatára ugrasztana!
### Angus
A birnami erdő mellett talákozunk velük,  
Mert arra jönnek.
### Caithness
Valaki tudja, hogy Donalbain is a bátyjával van?
### Lennox
Biztosan tudom, uram, hogy nincs. Itt a lista:  
Egy csomó csupaszképű ifjú nemes és Siward fia,  
Kik vitézségükről először tesznek tanúbizonyságot.  
### Menteith
És a zsarnok vajon mit csinál?
### Caithness
A dunsinane-i várat használja erődnek,  
Azt mondják, megőrült. Azok szerint, kik kevésbé  
Utálják, vitézi dührohama van.  
Egy biztos, a politikai helyzet  
Már végképp kicsúszott a kezéből.
### Angus
Merényletei miatt vér tapad kezéhez,  
Most már látja, hogy hitszegése  
Percről-percre egyre többeket undorít.  
Már csak parancsra engedelmes a többi,  
A lojalitásnak vége - és ő is érzi, hogy  
Királyi címe csupán úgy lóg rajta,  
Mint az óriás palástja egy törpe tolvajon.
### Menteith
Senki se csodálkozzon, ha Macbeth  
Becsavarodik, mikor zavarodott elméje   
Minden porcikája elítéli önmagát!  
### Caithness
Nos, irány előre,  
Fogadjunk hűséget annak, kit ez jogosan illet:  
Balsors tépte hazánk orvosához csatlakozzunk,  
Összes vércseppünk purgálja ki országunk baját!  
### Lennox
Ha nem is mind, de legalább annyi,  
Mi a felséges virágot harmattal lepi,  
A dudvát pedig kinyírja és elfedi!  

*Kimasíroznak*
## Harmadik szín
*Helyszín: Dunsinane-i vár egy terme. Belép Macbeth, az Orvos és Kísérők*
### Macbeth
Elég volt, nem akarok többet hallani: hadd álljon át mind!  
Amíg a birnami erdő nem mászik fel a dunsinane-i várba,  
Félelem nyoma sem mocskolhat.  
Mi lelte ezt a Malcolm gyereket?  
Őt tán nem anya szülte?  
A jelenések, kik emberi sorsok szakértői,  
Egyértelműen kinyilvánították, hogy  
'Ne félj, Macbeth, nem született még oly ember,  
Kinek hatalma volna feletted.'  
Hát hagyjatok cserben, kurva thánok,  
Keverjetek csak az angol stricikkel...  
Lelkem szilárd, szívem merész:  
Kétségtől nem roskad, rettegéstől nem remeg!  

*Belép egy szolga*

Mi az ördögöt akarsz, te falfehér csíra?  
Mitől vagy olyan sápadt, mint egy hulla?  
### Szolga
Tízezren jönnek, uram...
### Macbeth
Ja, tízezer barom, te gazember!
### Szolga
Tízezer katona, uram...
### Macbeth
Menj, csípkedd meg a pofád,  
Hátha virulása elfedi rettegésed,  
Te nyúlszívű! Milyen katonák, te barom?  
Hogy dögölnél meg...A hószínű ábrázatod  
Csak pánikot kelt. Miféle katonák hát, te aludttejes köcsög?  
### Szolga
Az angol sereg, tisztelettel.
### Macbeth
Na húzd el innen a beled.

*A szolga kimegy*

Seyton! -- hánynom kell, ha látlak --  
Seyton, mi van már! -- Az ostromot  
Könnyen leverem, vagy ez lesz a vesztem...  
Nem mintha nem éltem voltam épp eleget:  
Tán itt utam vége, életem, mint őszi level elsárgul és lehull,  
És öregségemre a becsületes, engedelmes,  
Szerető barátok hada helyett  
Suttogó átkok és bőr alá hatoló, hazug zsolozsmák,  
Vesznek majd körül,  
Melyeket gyenge szív hárítani nem mer.  
Seyton!!

*Seyton belép*
### Seyton
Mit óhajt, felség?
### Macbeth
Van új hír?
### Seyton
Uram, hírek igazak.
### Macbeth
Akkor harcolok, míg egy csepp hús van a csontjaimon!  
Ide a páncélom!
### Seyton
Arra még nincs szükség.
### Macbeth
De, felveszem.  
Küldj lovasokat, kutassák át a vidéket,  
Akasszátok fel, ki rossz híremet kelti.  
Kérem a fegyvereim.  

*Seyton elmegy a fegyverekért*

Hogy van a betegünk, doktor?
### Orvos
Nem oly beteg, jóuram,  
Inkább zavaros képzetek gyötrik,  
Melyektől pihenni nem tud.  
### Macbeth
Gyógyítsd meg hát!  
Tán kóros elmére nincs orvosságod,  
Ami kigyomlálná a bánat gyökerét,  
A lélekbe írt gondokat kiradírozná?  
Nincs valami ellenszer, mi édes feledést hozna,  
És lepucolja az ezer gondot, mi a szívet nyomja?  
### Orvos
Attól tartok, ebben az esetben csak a beteg segíthet önmagán...
### Macbeth
Szemétre való az tudományod, ha nem segít!  
*A szolgáknak* Gyerünk, segítsd fel a páncélom és add a fegyverem.  
Seyton, küldd már a lovasokat! Doktor, thánjaim megcsaltak.  
*Seytonnak* Te leléphesz.  
Doktor, bárcsak országomnak is lenne húgya,  
Amit megvizsgálva, bajából kikúrálnád  
Ősi életerejét visszaadnád, újra makkegészséges lenne:  
Én úgy megtapsolnálak, hogy a hegyoldal visszhangozná!  
*A szolgáknak* Szorosabbra, ha mondom!  
*Az orvosnak* Van-e olyan rebarbara, szenna vagy valamely gyógyfű,  
Amely kipurgálná innen az angolokat? Nem hallottál ilyesmiről?
### Orvos
De, jóuram. A királyi sereg bizonyára  
Megfelelő erre a célra.
### Macbeth
*A szolgáknak* Hozzátok utánam!
Nem rettenthet halál és veszedelem
Amíg a birnami erdő Dunsinane-ban nem terem!
### Orvos
*Félre* Ha egyszer ebből a várból egyszer lelépek,  
Nincs olyan pénz, amiért visszatérek.

*Mindnyájan el*
## Negyedik szín. A birnami erdő mellett.

*Dobok hallatszanak, zászlók lengenek. Belép Malcolm, Siward és fia, az ifjú Siward, Macduff, Menteith, Caithness, Angus, Lennox, Ross, és menetelő katonák...*
### Malcolm
Kuzinjaim, reménykedem, hogy közel a nap,  
Mikor otthonaink ismét biztonságban lesznek.
### Menteith
Semmi kétség!
### Siward
Ez melyik erdő itt előttünk?
### Menteith
Birnam erdeje.
### Malcolm
Minden katona vágjon egy lombos ágat,  
És tartsa maga előtt: így seregünk  
Méretét elrejthetjük, az ellenség  
Felderítése csődöt mond.
### Katonák
Úgy lesz!
### Siward
Utolsó infónk az, hogy az elbizakodott  
Zsarnok Dunsinane várában végsőkig kitart,  
Miatta akár tábort is verhetünk előtte.
### Malcolm
Macbeth csupán ebben reménykedhet:   
Hiszen összes embere, ki idejében észbe kapott,  
Mind lelécelt, csapot-papot ott hagyott.  
És ki még szolgálni maradt,  
Nem szívből teszi, hanem kényszer alatt.
### Macduff
Csatában derül ki, kinél az igazság,  
Előbb mutassuk meg, hogy belevaló harcosok vagyunk!
### Siward
A sors majd eldönti és időben tudatja velünk,  
Mennyit nyerünk és mennyibe kerül ez nekünk.  
Hiú reményt táplál minden találgatás,  
Hát kardunk legyen az igazságszolgáltatás!  
Induljunk a háborúba!

*Mind kimasíroznak*
## Ötödik szín. A Dunsinane-i várban.
*Belép Macbeth, Seyton katonákkal, dobokkal és zászlókkal*
### Macbeth
Tűzzetek zászlókat a várfalra!  
Folyton azt kiáltják: "Jönnek!",   
Masszív erődünk az ostromot röhögve bírja,  
Bevehetetlen a vár fala,  
Próbálkozzanak csak,  
Míg élve felfalja őket  
Az éhínség és kolera!  
Ha a mienktől erősítést nem kaptak volna,  
Már rég szembeszálltunk és  
Bátran megfutamítottuk volna őket!

*Asszonyok jajveszékelése hallatszik kintről* 

Mi ez a zaj?
### Seyton
Az asszonyok sírása, jóuram.

*Kimegy*
### Macbeth
Majd elfelejtettem a rémület ízét,  
Bár volt idő, mikor egy éji sikolytól  
Belém fagyott a szusz,  
És egy szörnyű hírtől minden hajszálam,  
Mintha életre kelt volna, égnek állt!  
Azóta jóllakatott annyi iszonyat,   
Hogy gyilkos agyamra  
A rettegés már nem hat.  

*Seyton visszatér*

Mi hát ez a sírás-rívás?
### Seyton
Jóuram, a királyné halott.
### Macbeth
Halál: túl korán jött ez a szó!  
Még élhetett volna...!  
Másnap, másnap és újra másnap,  
Napról-napra szánalmasan vánszorgunk,  
Míg időnk zenéjében az utolsó hang bennreked,  
Minden hátrahagyott napunk  
Álnokul a halálba vezet!  
Hunyj ki hát, csonka gyertya!  
Az élet csupán árnyjáték,  
Mint az ócska színész,  
Ki végig ripacskodja szerepét,  
És színpadra többet soha nem lép.   
Az élet mese, mit fecseg bomlott elme:  
Csak zajos őrület,   
Az egésznek semmi értelme...

*Belép egy Hírnök*

Gyorsan járjon el a szád: hadd halljam a hírt!
### Hírnök
Kegyes uram,  
Jelentenem kéne amit láttam,  
De nem tudom, miként tegyem.
### Macbeth
Hát csak bökd ki.
### Hírnök
Ahogy őrségben álltam a dombon  
És Birnam felé néztem, úgy tűnt  
Mintha az egész erdő megindult volna felénk.
### Macbeth
Hazudsz, kutya!
### Hírnök
Ha nem igaz, haragod jogos,  
Három mérföldre innen, mondom,   
Te is láthatod: közeleg a pagony!  
### Macbeth
Ha hazudsz, elevenen lógatunk az első fára  
Míg összeaszal az éhség!  
Ha igazat beszélsz,  
Bánom is, ha velem ugyanazt teszed!  
Kezdek kételkedni, hogy a jelenés  
Homályosan beszélt:  
Úgy hazudott, hogy valóst mondott:  
"Nincs félnivalód, míg a birnami erdő fel nem jön a dunsinane-i várba".  
És most pont ez történik! Jön az erdő!  
Fegyverbe mindenki!  
Ha tényleg úgy van, amit ez mekeg,  
Sem tétlenkednem, sem menekülnöm nem lehet.  
A pompa úgyis kezdett fárasztani,  
Bár tudnám régi éltem visszaállítani!  
Verd félre a harangot! Tombolj, fergeteg!  
Ha már úgyis vége, legalább harcban halunk meg!

*Mind kimennek*
## Hatodik Szín. Dunsinane. A vár előtt.

*Dobok és zászlók. Belép Malcolm, Siward, Macduff és a hadserege az ágakkal*
### Malcolm
Elég közel vagyunk: dobjátok le a lombos álcát,  
És mutassátok meg magatok!  
Ahogy terveztük,   
Te, derék Siward bátyám,  
Kuzinommal, nemes fiaddal vezesd az első zászlóaljt!  
Vitéz Macduff és mi pedig megküzdünk a maradékkal!  
### Siward
Isten veled!  
Még ma este megtámadjuk a zsarnok seregét,  
Harcolnunk kell, nem opció a vereség!
### Macduff
Hát szóljanak a kürtök, 
Zengjenek a harsonák,  
Teli torokból hirdessék  
A halál és vér dalát!

*Mind kimennek*
## Hetedik Szín. A harcmező másik oldala.
*Belép Macbeth*
### Macbeth
Leláncolt medveként a harcot  
Elkerülni nem tudom,  
Van oly, mi nem született anyától?  
Attól kell tartanom,  
Senki mástól!

*Belép az ifjú Siward*
### Ifjú Siward
Mi a neved?
### Macbeth
Ha meghallod, betojsz.
### Ifjú Siward
Nem hinném, még ha a  
Pokol fenekéről kapartad  
Össze sátáni neved!
### Macbeth
A nevem Macbeth.
### Ifjú Siward
Számomra maga az ördög sem ejthetne  
Utálatosabb nevet!
### Macbeth
Talán félelmetesebbet...
### Ifjú Siward
Blöffölsz, undorító zsarnok, kardommal  
Tanítalak móresre!

*Vívnak, Macbeth leszúrja az ifjú Siwardot, aki meghal*
### Macbeth
Na, ezt is csak anya szülte...  
Támadhat rám bármilyen   
Kardlóbáló anyaszült barom,  
Nekem aztán nem árthat,   
Csak kikacagom!

*Kimegy*

*Kürt. Belép Macduff*
### Macduff
Innen jött a lárma...Trónbitorló, mutasd magad!  
Ha más öl meg, nem a kardcsapásom,  
Örökké kísérteni fog a családom.  
Nyomorult bakákkal nem harcolok,  
Kik bérbe tartják szuronyuk,  
Ha nem vághatom Macbeth fejébe,  
Sértetlen élű kardom csusszanjon  
Vissza inkább száraz hüvelyébe!  
A kardcsattogás zaja töri meg a csendet,  
Ez arról árulkodik, hogy itt kell lenned...  
Egek, segítsetek megtalálnom,  
Egy életem, egy halálom!

*El. Kürtszó Belép Malcolm és Siward*
### Siward
Erre, uram. A várat könnyedén bevettük,  
A zsarnok emberei közül sokan dezertáltak,  
Nemes thánok bátran küzdenek:  
Kijelenthetjük, hogy ez a nap a tiéd,  
Hamarosan nyerünk!
### Malcolm
Igen, sokan már ellenállást sem tanúsítanak.
### Siward
Uram, fáradjon be a várba!

*Kimennek. Kürtszó*
## Hetedik Szín. A harcmező.

*Belép Macbeth*
### Macbeth
Nem vagyok bolond római,  
Hogy dőljek saját kardomba,  
Amíg élő embert látok,  
Inkább őket vágom halomba!

*Belép Macduff*
### Macduff
Ide nézz, pokolfajzat, ki van itt?
### Macbeth
Eddig elkerültük egymást,  
Jobb, ha most is lelépsz: lelkem már   
Amúgy is véredtől iszamos.
### Macduff
Nincs mit mondanom,  
Kardom legyen szószólóm,  
Szavakkal kifejezhetetlen,  
Mekkora gazember vagy!

*Vívnak*
### Macbeth
Kár a gőzért,   
Ennyi erővel a levegőt is szabdalhatod,  
Gyengébb vérthez való a pengéd,  
Mert rajtam sebet senkifia nem ejthet:  
Az én páncélom varázserő,  
Mit csak az üt át,  
Kit asszony nem szült meg!
### Macduff
Varázserőd egy fabatkát sem ér!  
Bukott angyal főnököd nem mondta el,  
Hogy Macduffot anyja nem szülte meg,  
Hanem méhből idő előtt metszették ki?  
### Macduff
Hogy száradna le a száj, mely ilyet szól,  
Férfierőm leapasztja!   
A trükkös jelenések kétértelmű szavát  
Készpénznek vettem,  
Ennél nagyobb hibát  
El hogy követhettem?  
Jóslatuk csalfa reménnyel töltött,  
Ami most romba dőlt!  
Nem harcolok veled!
### Macduff
Akkor add meg magad, te gyáva,  
Felhúzunk egy póznára,  
Ahogy ritka szörnyeteget szokás,  
Maradék élted legyen hirdetőtábla,  
Mire ráírjuk: "Itt látható a trónbitorló".
### Macduff
Csak nem gondolod,  
Hogy megfutamodom?  
Hogy megalázzon ez a Malcolm gyerek?  
Hogy a söpredék konca legyek?  
Bár a birnami erdő a várba felvonult,  
És téged sem szült anyád,  
Én mégsem adom magam ilyen könnyen át!  
Páncél nélkül küzdök veled, készülj, Macduff!  
Átkozott legyen, ki "megálljt" először kiált!  

*Küzdenek, Macduff levágja Macbethet és Macbeth testét kihúzza*
*Fanfárok, dobok és zászlók: belép Malcolm, Siward, Ross, a többi Thán és a katonák*
### Malcolm
Remélem eltűnt társainknak nem esett bajuk.
### Siward
Néhány biztosan elesett, és mégis, amennyire látom,  
Olcsón megúsztuk e nagyszerű diadalt!
### Malcolm
Macduff és nemes fiad is eltűntek...
### Ross
Siward uram, fiad életével fizetett:  
Keveset élt, de hős katonaként halt meg.  
Bátorságát párbajban bizonyítva,  
Vakmerően állta a sarat,  
Igazi férfiként harcolt, de alulmaradt.  
### Siward
Meghalt a fiam...?
### Ross
Meg. A csatatérről már elhoztuk.   
Ne érdemeivel mérd bánatod,  
Mert örökké gyászolni fogod.  
### Siward
Szemből kapta sebét?
### Ross
Igen, szemből.
### Siward
Tehát bevégeztetett....   
Akkor már az angyalok seregében van!  
Egy fiamnak sem kívánhatnék dicsőbb halált!
### Malcolm
Mindenképp gondoskodom róla,  
Hogy méltóképp meggyászoljuk!
### Siward
Elég, ha mindenki tudja, mily nemes halált halt,  
És nem élt hiába!  
Isten nyugosztalja őt!

*Belép Macduff, kezében Macbeth fejével*
### Macduff
Üdv néked, király! Mert az lettél, uram.  
Íme, a trónbitorló feje kardomon!  
Az ország újra szabad: látom,  
Körbe vesznek Skócia legjobbjai,  
Fejükben már megszülettek a szavak,  
Mit velem együtt kimondanak:  
Éjlen Skócia királya!
### Mind
Éljen Skócia Királya!

*Fanfár*
### Malcolm
Nem felcsérlünk temérdek időt,  
Hűségetek busásan megháláljuk.  
Thánjaim és kedves rokonok,  
Ezentúl legyetek grófok,  
Ti kapjátok e nemesi címet  
Skócia történetében először!  
Az új idők jeleként,  
A legfontosabb most,  
Hogy emigráns társainkat hazahívjuk,  
Kik a zsarnoki kelepcéből elmenekültek.  
Megbüntetjük cinkosait a halott hentesnek és pokoli nejének,  
Aki, mint mondják, saját gyilkos kezével vetett véget életének.  
Ezeket, és mindent, amit Isten kegyelme  
Ránk testált, megtesszük a megfelelő időben és helyen:   
Tehát egyenként is köszönet jár nektek,  
És fogadjátok meghívásom Scone-ba,  
Hogy koronázásomnak tanúi legyetek!  

*Fanfár. Mind el*

*VÉGE*
